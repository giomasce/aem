{"day": 9, "month": 8, "year": 2023, "weekday": 3, "date_str": "mercoled\u00ec 9 agosto 2023", "quotes": "Os 2,16b.17b.21-22; Sal 44", "quote_vangelo": "secondo Matteo (25,1-13)", "curatore": "Angela e Paolo Cecchella", "prevangelo": "", "indications": "Santa Teresa Benedetta della Croce", "preghiniz": "Ascolta, figlia, guarda, porgi l'orecchio:\ndimentica il tuo popolo e la casa di tuo padre;\nil re \u00e8 invaghito della tua bellezza.\n\u00c8 lui il tuo signore: rendigli omaggio.\nEntra la figlia del re: \u00e8 tutta splendore,\ntessuto d'oro \u00e8 il suo vestito.\n\u00c8 condotta al re in broccati preziosi;\ndietro a lei le vergini, sue compagne,\na te sono presentate.\nCondotte in gioia ed esultanza,\nsono presentate nel palazzo del re.\nAi tuoi padri succederanno i tuoi figli;\nli farai pr\u00ecncipi di tutta la terra.\n<i>(Salmo 44)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli sar\u00e0 simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con s\u00e9 l'olio; le sagge invece, insieme alle loro lampade, presero anche l'olio in piccoli vasi. Poich\u00e9 lo sposo tardava, si assopirono tutte e si addormentarono.\nA mezzanotte si alz\u00f2 un grido: \u201cEcco lo sposo! Andategli incontro!\u201d. Allora tutte quelle vergini si destarono e prepararono le loro lampade. Le stolte dissero alle sagge: \u201cDateci un po' del vostro olio, perch\u00e9 le nostre lampade si spengono\u201d. Le sagge risposero: \u201cNo, perch\u00e9 non venga a mancare a noi e a voi; andate piuttosto dai venditori e compratevene\u201d.\nOra, mentre quelle andavano a comprare l'olio, arriv\u00f2 lo sposo e le vergini che erano pronte entrarono con lui alle nozze, e la porta fu chiusa. Pi\u00f9 tardi arrivarono anche le altre vergini e incominciarono a dire: \u201cSignore, signore, aprici!\u201d. Ma egli rispose: \u201cIn verit\u00e0 io vi dico: non vi conosco\u201d.\nVegliate dunque, perch\u00e9 non sapete n\u00e9 il giorno n\u00e9 l'ora\u00bb.", "medita": "Due sono i passaggi che impressionano in questo brano del Vangelo: le vergini stolte chiedono l'olio a quelle sapienti, che rispondono con un secco no! Apparentemente sembrano mancare di carit\u00e0; e la sentenza definitiva dello sposo: \u201cIo non vi conosco\u201d.\nIn realt\u00e0 l'olio rappresenta la \u201cpersonale\u201d capacit\u00e0 di alimentare l'amore giorno dopo giorno fino all'arrivo dello Sposo, il giorno in cui gli Angeli elimineranno la zizzania dal campo e i pescatori separeranno i pesci cattivi da quelli buoni. Il rifiuto delle sagge in realt\u00e0 manifesta l'impossibilit\u00e0 di prestare la \u201cpersonale\u201d capacit\u00e0 di amare a qualcun altro: ognuno ha la sua. Le vergini sapienti hanno alimentato giorno dopo giorno la lampada del cuore con l'olio dell'amore, un amore fedele, capace di aspettare. <i>L'olio \u00e8 dato a tutti</i>, ma la stoltezza \u00e8 non solo nell'incapacit\u00e0 di amare, ma anche nell'impossibilit\u00e0 di attendere l'amato, tenendo separato presente e futuro.\nL'arrivo dello Sposo e la chiusura delle porte determina la separazione della zizzania dal buon raccolto, del pesce cattivo dal pesce buono, dividendolo non per la sua forma ma solo e unicamente per l'avere con s\u00e9 l'olio datoci dal Signore nel Battesimo: cio\u00e8 la capacit\u00e0 di amare.\nL'accorata richiesta da parte di alcune di aver aperto la porta dopo aver recuperato del nuovo olio dai venditori non pu\u00f2 essere accolta, perch\u00e9 la fine \u00e8 stata preannunciata in maniera definitiva dallo Sposo. \u201cIo non vi conosco\u201d \u00e8 anche la formula utilizzata da Pietro nel rinnegare Ges\u00f9. Quindi \u201cvigilate perch\u00e9 non conoscete n\u00e9 il giorno n\u00e9 l'ora\u201d, e quel \u201cVigilate\u201d sta per \u201cAmate incessantemente lo Sposo anche attraverso il prossimo, come se la sua venuta avvenisse adesso\u201d.", "riflettere": "Quanto olio abbiamo nella nostra lampada? Quando \u00e8 stata l'ultima volta che abbiamo controllato se questa potr\u00e0 rimanere accesa tutta la notte? Quante volte siamo stati attenti nella nostra vita ad amare chi ci sta accanto nel lavoro, nella famiglia, nella nostra Comunit\u00e0 Parrochiale, consapevoli che questo amore \u00e8 l'unica fonte di ricarica delle nostre lampade?", "preghfin": "Padre Santissimo,\ndacci la saggezza delle ancelle che verranno accolte al banchetto dello Sposo,\ndacci l'umilt\u00e0 di comprendere che il nostro olio si pu\u00f2 esaurire in ogni istante\ne che dobbiamo con la forza dell'Amore verso tutti i nostri fratelli\ncontinuamente alimentarlo.\nDacci la forza di restare svegli e di tenere l'attenzione verso l'arrivo dello Sposo,\nconsapevoli che solo con il tuo aiuto non ci mancheranno\nn\u00e9 le forze n\u00e9 il coraggio di affrontare il banchetto nunziale nel tuo regno."}