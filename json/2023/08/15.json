{"day": 15, "month": 8, "year": 2023, "weekday": 2, "date_str": "marted\u00ec 15 agosto 2023", "quotes": "Ap 11,19a;12,1-6a.10ab; Sal 44; 1Cor 15,20-27a", "quote_vangelo": "secondo Luca (1,39-56)", "curatore": "Angela e Paolo Cecchella", "prevangelo": "", "indications": "Assunzione della beata Vergine Maria", "preghiniz": "Salve, Regina, madre di misericordia,\nvita, dolcezza e speranza nostra, salve!\nA te ricorriamo, esuli figli di Eva;\na te sospiriamo, gementi e piangenti\nin questa valle di lacrime.\nOrs\u00f9 dunque, avvocata nostra,\nrivolgi a noi gli occhi tuoi misericordiosi.\nE mostraci, dopo questo esilio,\nGes\u00f9, il frutto benedetto del tuo seno.\nO clemente, o pia, o dolce Vergine Maria!", "vangelo": "In quei giorni Maria si alz\u00f2 e and\u00f2 in fretta verso la regione montuosa, in una citt\u00e0 di Giuda.\nEntrata nella casa di Zaccar\u00eca, salut\u00f2 Elisabetta. Appena Elisabetta ebbe udito il saluto di Maria, il bambino sussult\u00f2 nel suo grembo.\nElisabetta fu colmata di Spirito Santo ed esclam\u00f2 a gran voce: \u00abBenedetta tu fra le donne e benedetto il frutto del tuo grembo! A che cosa devo che la madre del mio Signore venga da me? Ecco, appena il tuo saluto \u00e8 giunto ai miei orecchi, il bambino ha sussultato di gioia nel mio grembo. E beata colei che ha creduto nell'adempimento di ci\u00f2 che il Signore le ha detto\u00bb.\nAllora Maria disse: \u00abL'anima mia magnifica il Signore e il mio spirito esulta in Dio, mio salvatore, perch\u00e9 ha guardato l'umilt\u00e0 della sua serva. D'ora in poi tutte le generazioni mi chiameranno beata. Grandi cose ha fatto per me l'Onnipotente e Santo \u00e8 il suo nome; di generazione in generazione la sua misericordia per quelli che lo temono. Ha spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote.  Ha soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre\u00bb.\nMaria rimase con lei circa tre mesi, poi torn\u00f2 a casa sua.", "medita": "Maria SS. \u00e8 stata assunta in cielo perch\u00e9 Lei \u00e8 l'Immacolata: infatti, se la morte \u00e8 la conseguenza del peccato, Maria, concepita senza peccato, non poteva rimanere prigioniera della morte e della corruzione. Maria \u00e8 stata assunta in cielo perch\u00e9 Lei \u00e8 la Vergine Madre di Dio: il corpo di Maria \u00e8 stato il tempio del corpo di Cristo. La carne di Cristo \u00e8 la carne di Maria. Questo legame profondo, pertanto, esigeva che il corpo di Maria fosse glorificato come lo era stato quello di Cristo. Maria \u00e8 stata assunta in cielo perch\u00e9 Lei \u00e8 associata a Cristo in tutto. Pi\u00f9 di ogni altro ha collaborato all'opera di Cristo. Maria pi\u00f9 di ogni altro ha collaborato alla Redenzione, fino al punto che c'\u00e8 chi desidererebbe per Maria il titolo di Corredentrice. Maria ha collaborato con il suo perenne \u201cS\u00ec\u201d, con la sua partecipazione alla croce, con il dono pieno di se stessa: oggi, Assunta, \u00e8 associata anche alla gloria di Cristo.\nMaria \u00e8 stata assunta in cielo per essere nostra madre e regina. Maria, ormai nel Regno di Dio, non \u00e8 lontana da noi, ma si manifesta madre premurosa e attenta alle necessit\u00e0 dei figli. E la Chiesa pu\u00f2 guardare a lei per capire il proprio destino. La Chiesa, che vive nella speranza di essere lei pure assunta, guarda a Maria e in Lei contempla con gioia, come in un'immagine purissima, ci\u00f2 che essa desidera e attende di essere.\nGuardando Maria che in Paradiso canta nella maniera pi\u00f9 vera e completa il suo Magnificat, noi questo cantico lo proclamiamo ogni giorno. Certo, noi ancora siamo all'inizio del nostro cammino, ma lo ripetiamo nel corso di questa vita terrena, sapendo che sar\u00e0 nostro anche domani quando, lo vogliamo sperare, con Maria saremo nel Paradiso. Per noi \u00e8 un Cantico di Speranza; lo cantiamo ogni giorno per ricordarci che \u00e8 importante la nostra fatica come risposta all'amore di Dio. Ma soprattutto per ricordarci che non sar\u00e0 la fatica che ci dar\u00e0 diritto al risposo, o il merito che ci dar\u00e0 diritto alla ricompensa, bens\u00ec sar\u00e0 l'umilt\u00e0 e la consapevolezza del nostro nulla che permetter\u00e0 al Signore di riempire ed esaltare la nostra vita nell'eternit\u00e0. (da una meditazione di Mons. Gerardo Rocconi)", "riflettere": "Abbiamo preso qualcosa dalla figura di Maria per spingerci sempre di pi\u00f9 verso il Signore? Siamo pronti a riconoscere che il Signore ha scelto una donna umile per costruire la nostra Salvezza? In questo mondo in cui le donne non hanno il ruolo che Maria ha nella via della Salvezza, siamo pronti nella nostra quotidianit\u00e0 a riconoscere la loro forza?", "preghfin": "O Maria, guarda con amore le donne incinte nel mondo\ne custodiscile nel tuo amore materno che hai avuto verso Ges\u00f9.\nMaria, tu hai portato nel tuo seno Ges\u00f9\ne conosci le sfide di una gravidanza:\nproteggi queste donne in ogni momento,\ndifendendole dai pericoli e dalle insidie del mondo.\nDona loro coraggio e serenit\u00e0 durante la gravidanza.\nStendi il tuo manto di amore e protezione\ne accompagnale nel cammino verso la maternit\u00e0.\nFa' che i padri che stanno loro accanto, come il tuo sposo Giuseppe,\npossano essere illuminati dal Signore nel loro futuro ruolo,\nperch\u00e9 diventino maestri di vita con il loro esempio\ne non cessino mai di seguire i cuori dei loro futuri bambini. Amen."}