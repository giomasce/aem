{"day": 17, "month": 8, "year": 2023, "weekday": 4, "date_str": "gioved\u00ec 17 agosto 2023", "quotes": "Gs 3,7-10.11.13-17; Sal 113", "quote_vangelo": "secondo Matteo (18,21-19,1)", "curatore": "Angela e Paolo Cecchella", "prevangelo": "", "indications": "", "preghiniz": "Quando Israele usc\u00ec dall'Egitto, la casa di Giacobbe da un popolo barbaro,\nGiuda divenne il suo santuario, Israele il suo dominio.\nIl mare vide e si ritrasse, il Giordano si volse indietro,\nle montagne saltellarono come arieti, le colline come agnelli di un gregge.\nChe hai tu, mare, per fuggire, e tu, Giordano, per volgerti indietro?\nPerch\u00e9 voi, montagne, saltellate come arieti e voi, colline, come agnelli di un gregge?\n<i>(Salmo 113)</i>", "vangelo": "In quel tempo, Pietro si avvicin\u00f2 a Ges\u00f9 e gli disse: \u00abSignore, se il mio fratello commette colpe contro di me, quante volte dovr\u00f2 perdonargli? Fino a sette volte?\u00bb.\nE Ges\u00f9 gli rispose: \u00abNon ti dico fino a sette volte, ma fino a settanta volte sette.\nPer questo, il regno dei cieli \u00e8 simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poich\u00e9 costui non era in grado di restituire, il padrone ordin\u00f2 che fosse venduto lui con la moglie, i figli e quanto possedeva, e cos\u00ec saldasse il debito. Allora il servo, prostrato a terra, lo supplicava dicendo: \u201cAbbi pazienza con me e ti restituir\u00f2 ogni cosa\u201d. Il padrone ebbe compassione di quel servo, lo lasci\u00f2 andare e gli condon\u00f2 il debito.\nAppena uscito, quel servo trov\u00f2 uno dei suoi compagni, che gli doveva cento denari. Lo prese per il collo e lo soffocava, dicendo: \u201cRestituisci quello che devi!\u201d. Il suo compagno, prostrato a terra, lo pregava dicendo: \u201cAbbi pazienza con me e ti restituir\u00f2\u201d. Ma egli non volle, and\u00f2 e lo fece gettare in prigione, fino a che non avesse pagato il debito.\nVisto quello che accadeva, i suoi compagni furono molto dispiaciuti e andarono a riferire al loro padrone tutto l'accaduto. Allora il padrone fece chiamare quell'uomo e gli disse: \u201cServo malvagio, io ti ho condonato tutto quel debito perch\u00e9 tu mi hai pregato. Non dovevi anche tu aver piet\u00e0 del tuo compagno, cos\u00ec come io ho avuto piet\u00e0 di te?\u201d. Sdegnato, il padrone lo diede in mano agli aguzzini, finch\u00e9 non avesse restituito tutto il dovuto.\nCos\u00ec anche il Padre mio celeste far\u00e0 con voi se non perdonerete di cuore, ciascuno al proprio fratello\u00bb.\nTerminati questi discorsi, Ges\u00f9 lasci\u00f2 la Galilea e and\u00f2 nella regione della Giudea, al di l\u00e0 del Giordano.", "medita": "Settanta volte sette; oggi con le nostre calcolatrici ci sembra poco. Ma settanta volte sette per un uomo che vive settant'anni (cosa molto rara ai tempi del Signore) vuol dire sette volte ogni anno della propria vita. Una enormit\u00e0. Il signore con settanta volte sette ci indica quindi che il perdonare il fratello \u00e8 sempre.\nEd \u00e8 per questo che il perdono \u00e8 il centro della vita cristiana, \u00e8 l'essenza del nostro spirito di comunit\u00e0. Non esiste la comunit\u00e0 perfetta dove non si sbaglia. La comunit\u00e0 dove non si sbaglia mai sarebbe una comunit\u00e0 pronta a escluderti appena sbagli (se sbagli non puoi far parte di una comunit\u00e0 perfetta) e vivresti nella paura di sbagliare. In verit\u00e0 la comunit\u00e0 cristiana \u00e8 una buona comunit\u00e0 familiare, di amici, comunit\u00e0 religiosa, comunit\u00e0 parrocchiale\u2026 qualunque comunit\u00e0 \u00e8 buona dove si pu\u00f2 sbagliare, sapendo di essere perdonati. E il perdono non \u00e8 una riparazione di qualcosa che si \u00e8 rotto, ma \u00e8 inserire una pietra preziosa in un buco che si \u00e8 creato in un vaso. Il vaso, proprio grazie a questa pietra, diventa ancora pi\u00f9 prezioso.\nMa se attraverso il perdono possiamo avvicinarci alla grazia del Signore, dobbiamo, al tempo stesso, essere consapevoli di dover perdonare le colpe subite. Il servo che \u00e8 stato perdonato ma che non perdona a sua volta viene castigato dagli aguzzini, dice il Signore: \u201cPerdona a noi i nostri debiti come noi li perdoniamo ai nostri debitori\u201d. Essere perdonati e perdonare diventano allora all'interno della comunit\u00e0 umana una cosa sola.", "riflettere": "Riusciamo a perdonare veramente nel profondo del nostro cuore i torti subiti ancora prima di chiedere perdono per le nostre colpe? Riusciamo a perdonare prima di chiedere perdono?", "preghfin": "O Signore, ti presentiamo le nostre fragilit\u00e0 e debolezze,\nriconoscendo di non essere uomini perfetti,\nma peccatori bisognosi del tuo perdono e della tua grazia.\nDonaci la consapevolezza dei nostri limiti\ne la volont\u00e0 di migliorarci giorno dopo giorno,\naiutandoci a imparare dall'esperienza dei nostri errori.\nTi chiediamo di perdonare le nostre mancanze,\ne di darci la forza di perdonare tutte quelle degli altri\nche abbiamo subito, senza eccezione alcuna."}