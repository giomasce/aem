{"day": 29, "month": 8, "year": 2023, "weekday": 2, "date_str": "marted\u00ec 29 agosto 2023", "quotes": "Ger 1,17-19; Sal 70", "quote_vangelo": "secondo Marco (6,17-29)", "curatore": "Angela e Paolo Cecchella", "prevangelo": "", "indications": "Martirio di San Giovanni Battista", "preghiniz": "In te, Signore, mi sono rifugiato, mai sar\u00f2 deluso.\nPer la tua giustizia, liberami e difendimi,\ntendi a me il tuo orecchio e salvami.\nSii tu la mia roccia, una dimora sempre accessibile;\nhai deciso di darmi salvezza:\ndavvero mia rupe e mia fortezza tu sei!\nMio Dio, liberami dalle mani del malvagio.\nSei tu, mio Signore, la mia speranza,\nla mia fiducia, Signore, fin dalla mia giovinezza.\nSu di te mi appoggiai fin dal grembo materno,\ndal seno di mia madre sei tu il mio sostegno.\nLa mia bocca racconter\u00e0 la tua giustizia, ogni giorno la tua salvezza.\nFin dalla giovinezza, o Dio, mi hai istruito e oggi ancora proclamo le tue meraviglie.\n<i>(Salmo 70)</i>", "vangelo": "In quel tempo, Erode aveva mandato ad arrestare Giovanni e lo aveva messo in prigione a causa di Erod\u00ecade, moglie di suo fratello Filippo, perch\u00e9 l'aveva sposata. Giovanni infatti diceva a Erode: \u00abNon ti \u00e8 lecito tenere con te la moglie di tuo fratello\u00bb. Per questo Erod\u00ecade lo odiava e voleva farlo uccidere, ma non poteva, perch\u00e9 Erode temeva Giovanni, sapendolo uomo giusto e santo, e vigilava su di lui; nell'ascoltarlo restava molto perplesso, tuttavia lo ascoltava volentieri.\nVenne per\u00f2 il giorno propizio, quando Erode, per il suo compleanno, fece un banchetto per i pi\u00f9 alti funzionari della sua corte, gli ufficiali dell'esercito e i notabili della Galilea. Entrata la figlia della stessa Erod\u00ecade, danz\u00f2 e piacque a Erode e ai commensali. Allora il re disse alla fanciulla: \u00abChiedimi quello che vuoi e io te lo dar\u00f2\u00bb. E le giur\u00f2 pi\u00f9 volte: \u00abQualsiasi cosa mi chiederai, te la dar\u00f2, fosse anche la met\u00e0 del mio regno\u00bb. Ella usc\u00ec e disse alla madre: \u00abChe cosa devo chiedere?\u00bb. Quella rispose: \u00abLa testa di Giovanni il Battista\u00bb. E subito, entrata di corsa dal re, fece la richiesta, dicendo: \u00abVoglio che tu mi dia adesso, su un vassoio, la testa di Giovanni il Battista\u00bb. Il re, fattosi molto triste, a motivo del giuramento e dei commensali non volle opporle un rifiuto.\nE subito il re mand\u00f2 una guardia e ordin\u00f2 che gli fosse portata la testa di Giovanni. La guardia and\u00f2, lo decapit\u00f2 in prigione e ne port\u00f2 la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro.", "medita": "Oggi leggiamo lo stesso episodio del 5 agosto ma nelle parole dell'evangelista Marco, essendo oggi la giornata dedicata alla riflessione su questo grande uomo del Vangelo. La figura di Giovanni Battista riveste un ruolo di straordinaria importanza e rilevanza. Egli emerge come il precursore di colui che si oppone al male, all'odio, all'invidia, a tutto ci\u00f2 che ci pu\u00f2 separare dal Signore: egli diventa l'ultimo annunciatore della venuta del Messia prima del suo arrivo sulla terra. La sua figura \u00e8 caratterizzata da un profondo senso di missione e da una fede ardente che lo spinge a proclamare con forza il messaggio del pentimento e della conversione. Missione che egli porta a compimento fino alla morte.\nNella iconografia tradizionale, pensiamo ai quadri e alle statue che ornano le nostre chiese, Giovanni Battista emerge come una figura austera e carismatica, che si distingue per la sua vita ascetica nel deserto. Ma proprio il suo stile di vita semplice e la sua predicazione incisiva (non esiter\u00e0 a denunciare il peccato di Erode a tutti) lo rendono un testimone autentico della verit\u00e0. Lo stesso Erode, peccatore, lo teme e lo ascolta volentieri.\nLo scopo di Giovanni, infatti, \u00e8 quello di invitare tutto il popolo a confessare i propri peccati, a pentirsi e a prepararsi per l'avvento del Regno di Dio. Nonostante il suo grande impatto sulla gente e il rispetto che suscita anche nella prima parte del brano di oggi, Giovanni \u00e8 consapevole della sua posizione di umilt\u00e0 di fronte a Colui che \u00e8 pi\u00f9 grande di lui e che verr\u00e0 per battezzare nello Spirito Santo. Questa umilt\u00e0 e consapevolezza della propria limitatezza sono caratteristiche che rendono Giovanni un esempio di umilt\u00e0 e servizio.\nQuindi sono due le riflessioni che oggi facciamo su questa figura: da una parte essa ci invita a riflettere sulla nostra stessa chiamata a essere annunciatori della Buona Novella in maniera coraggiosa denunciando l'ingiustizia, dall'altra ci ricorda anche l'importanza dell'umilt\u00e0 e della consapevolezza dei nostri limiti di fronte a Dio. Egli ci invita a riconoscere che siamo strumenti nelle mani di Dio e che la grandezza della nostra missione risiede nella fedelt\u00e0 al compito che ci \u00e8 stato affidato.", "riflettere": "Siamo pronti come San Giovanni a diventare profeti della Buona Novella? Siamo pronti a difendere i deboli accusando incessantemente gli aggressori? Non \u00e8 che spesso ci assecondiamo alla legge del pi\u00f9 forte per comodit\u00e0?", "preghfin": "O San Giovanni, profeta del Signore,\nvoce che grida nel deserto per preparare la via,\nintercedi per noi dinanzi a Dio\ne guidaci, con coraggio, verso la via della conversione e della santit\u00e0.\nTu hai annunciato la venuta del Messia,\nhai battezzato con acqua per purificare i cuori:\ndona a noi il coraggio di riconoscere i nostri peccati,\ne di accogliere il perdono e la grazia divina. Amen."}