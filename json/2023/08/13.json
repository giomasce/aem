{"day": 13, "month": 8, "year": 2023, "weekday": 7, "date_str": "domenica 13 agosto 2023", "quotes": "1Re 19,9a.11-13a; Sal 84; Rm 9,1-5", "quote_vangelo": "secondo Matteo (14,22-33)", "curatore": "Angela e Paolo Cecchella", "prevangelo": "", "indications": "Salterio: terza settimana", "preghiniz": "Ascolter\u00f2 che cosa dice Dio, il Signore:\negli annuncia la pace\nper il suo popolo, per i suoi fedeli.\nS\u00ec, la sua salvezza \u00e8 vicina a chi lo teme,\nperch\u00e9 la sua gloria abiti la nostra terra.\nAmore e verit\u00e0 s'incontreranno,\ngiustizia e pace si baceranno.\nVerit\u00e0 germoglier\u00e0 dalla terra\ne giustizia si affaccer\u00e0 dal cielo.\nCerto, il Signore doner\u00e0 il suo bene\ne la nostra terra dar\u00e0 il suo frutto;\ngiustizia camminer\u00e0 davanti a lui:\ni suoi passi tracceranno il cammino.\n<i>(Salmo 84)</i>", "vangelo": "[Dopo che la folla ebbe mangiato], subito Ges\u00f9 costrinse i discepoli a salire sulla barca e a precederlo sull'altra riva, finch\u00e9 non avesse congedato la folla. Congedata la folla, sal\u00ec sul monte, in disparte, a pregare. Venuta la sera, egli se ne stava lass\u00f9, da solo.\nLa barca intanto distava gi\u00e0 molte miglia da terra ed era agitata dalle onde: il vento infatti era contrario. Sul finire della notte egli and\u00f2 verso di loro camminando sul mare. Vedendolo camminare sul mare, i discepoli furono sconvolti e dissero: \u00ab\u00c8 un fantasma!\u00bb e gridarono dalla paura. Ma subito Ges\u00f9 parl\u00f2 loro dicendo: \u00abCoraggio, sono io, non abbiate paura!\u00bb.\nPietro allora gli rispose: \u00abSignore, se sei tu, comandami di venire verso di te sulle acque\u00bb. Ed egli disse: \u00abVieni!\u00bb. Pietro scese dalla barca, si mise a camminare sulle acque e and\u00f2 verso Ges\u00f9. Ma, vedendo che il vento era forte, s'impaur\u00ec e, cominciando ad affondare, grid\u00f2: \u00abSignore, salvami!\u00bb. E subito Ges\u00f9 tese la mano, lo afferr\u00f2 e gli disse: \u00abUomo di poca fede, perch\u00e9 hai dubitato?\u00bb.\nAppena saliti sulla barca, il vento cess\u00f2. Quelli che erano sulla barca si prostrarono davanti a lui, dicendo: \u00abDavvero tu sei Figlio di Dio!\u00bb.", "medita": "Abbiamo gi\u00e0 riflettuto su questo passaggio del Vangelo qualche giorno fa. Ma poniamoci a leggerlo in questo periodo in cui cominciamo un periodo di riposo, il pi\u00f9 lungo dell'anno. Il periodo di vacanza in cui stiamo maggiormente con le nostre famiglie e i nostri cari, e forse abbiamo anche pi\u00f9 tempo per riflettere, tolta la frenesia della quotidianit\u00e0.\nIl sentimento dei discepoli in questo brano \u00e8 la paura e la mancanza di coraggio, che rappresentano quindi un ostacolo ad una piena vita di fede e d'amore. Proprio come gli apostoli sulla barca, noi possiamo bloccarci e fermarci per la paura, impedendoci di vedere il volto del Cristo che ci si avvicina camminando sulle acque. La nostra paura del mare in tempesta in cui viviamo non ci permette di vedere l'Emmanuele, il Dio-con-noi, il Dio della natura, che comanda alle tempeste di fermarsi, salvandoci anche quando ci sembra di essere su una barca a qualche miglio da terra e agitata dalle onde a causa del vento contrario, perch\u00e9 egli non \u00e8 mai lontano da ognuno di noi.\nAllora in questo periodo di meritato riposo e di mare estivo in bonaccia, cerchiamo di approfittarne per cercare il volto del Salvatore: lo potremmo sicuramente scorgere pi\u00f9 facilmente. Magari, come san Pietro, prepariamoci a rischiare la nostra sicurezza e l'eccessiva preoccupazione per noi stessi per quando, tra non molto, risaremo nel mare in tempesta della nostra vita.\nSe vogliamo che la nostra fede si rafforzi, ricordiamo che Cristo dice ad ognuno di noi: \u201cVieni\u201d. Per rispondere e per andare a lui, a volte, dobbiamo attraversare le acque della sofferenza. Approfittiamo di questo periodo di riposo per allenarci.\nMa come? Quando, sentiremo la forza del vento e cominceremo ad avere paura di affondare, il Signore ci insegna a \u201csalire sul monte a pregare\u201d. La fede si rafforza solo con una pratica regolare della preghiera. Ecco allora che questo periodo di riposo sia il periodo della preghiera in famiglia, con i cari, per allenarci al prossimo mare in tempesta.", "riflettere": "Siamo pronti a navigare nel mare agitato delle nostre vite, guardando dritto al Signore che viene verso noi camminando sulle acque? Siamo sicuri di avere profonda convinzione che la barca da lui guidata ci porter\u00e0 dritti alla Salvezza facendoci anche camminare sulle acque?", "preghfin": "Signore, che hai camminato sulle acque, manifestandoci la tua potenza,\nti preghiamo di venire a noi nelle tempeste della vita.\nFa' che la tua presenza ci dia coraggio e fiducia,\nquando le acque tumultuose minacciano di inghiottirci,\nStendi la tua mano e salvaci dalla paura e dall'insicurezza.\nDonaci la fede per camminare con te sulle acque,\nafferrando la tua mano sicura e affidandoci alla tua guida.\nAiutaci a fissare il nostro sguardo su di te,\nnei momenti pi\u00f9 burrascosi delle nostre vite,\ndiventando il nostro faro luminoso nel buio.\nAmen."}