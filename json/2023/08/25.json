{"day": 25, "month": 8, "year": 2023, "weekday": 5, "date_str": "venerd\u00ec 25 agosto 2023", "quotes": "Rt 1,1.3-6.14b-16.22; Sal 145", "quote_vangelo": "secondo Matteo (22,34-40)", "curatore": "Angela e Paolo Cecchella", "prevangelo": "", "indications": "", "preghiniz": "Beato chi ha per aiuto il Dio di Giacobbe:\nla sua speranza \u00e8 nel Signore suo Dio,\nche ha fatto il cielo e la terra,\nil mare e quanto contiene.\nEgli rimane fedele per sempre,\nrende giustizia agli oppressi,\nd\u00e0 il pane agli affamati.\nIl Signore libera i prigionieri.\nIl Signore ridona la vista ai ciechi,\nil Signore rialza chi \u00e8 caduto,\nil Signore ama i giusti,\nil Signore protegge i forestieri.\nEgli sostiene l'orfano e la vedova,\nma sconvolge le vie dei malvagi.\nIl Signore regna per sempre,\nil tuo Dio, o Sion, di generazione in generazione.\n<i>(Salmo 145)</i>", "vangelo": "In quel tempo, i farisei, avendo udito che Ges\u00f9 aveva chiuso la bocca ai sadduc\u00e8i, si riunirono insieme e uno di loro, un dottore della Legge, lo interrog\u00f2 per metterlo alla prova: \u00abMaestro, nella Legge, qual \u00e8 il grande comandamento?\u00bb.\nGli rispose: \u00ab\u201cAmerai il Signore tuo Dio con tutto il tuo cuore, con tutta la tua anima e con tutta la tua mente\u201d. Questo \u00e8 il grande e primo comandamento. Il secondo poi \u00e8 simile a quello: \u201cAmerai il tuo prossimo come te stesso\u201d. Da questi due comandamenti dipendono tutta la Legge e i Profeti\u00bb.", "medita": "La liturgia ci presenta oggi un brano evangelico breve, ma molto importante. L'evangelista Matteo racconta che i farisei si riuniscono per mettere alla prova Ges\u00f9. Uno di loro, un dottore della Legge, gli rivolge questa domanda: \u00abMaestro, nella Legge, qual \u00e8 il grande comandamento?\u00bb. \u00c8 una domanda insidiosa, perch\u00e9 nella Legge di Mos\u00e8 sono menzionati oltre seicento precetti. Come distinguere, tra tutti questi, il grande comandamento? Ma Ges\u00f9 non ha alcuna esitazione e risponde: \u00abAmerai il Signore tuo Dio con tutto il tuo cuore, con tutta la tua anima e con tutta la tua mente\u00bb. E aggiunge: \u00abAmerai il tuo prossimo come te stesso\u00bb.\nQuesta risposta di Ges\u00f9 non \u00e8 scontata, perch\u00e9, tra i molteplici precetti della legge ebraica, i pi\u00f9 importanti erano i dieci Comandamenti, comunicati direttamente da Dio a Mos\u00e8, come condizioni del patto di alleanza con il popolo. Ma Ges\u00f9 vuole far capire che senza l'amore per Dio e per il prossimo non c'\u00e8 vera fedelt\u00e0 a questa alleanza con il Signore. Tu puoi fare tante cose buone e adempiere a tanti precetti; ma se tu non hai amore, questo non serve.\nLo conferma un altro testo del Libro dell'Esodo, detto \u201ccodice dell'alleanza\u201d, dove si dice che non si pu\u00f2 stare nell'Alleanza con il Signore e maltrattare quelli che godono della sua protezione. E chi sono questi che godono della sua protezione? Dice la Bibbia: la vedova, l'orfano e lo straniero, il migrante, cio\u00e8 le persone pi\u00f9 sole e indifese (cfr. Es 22, 20--21). Rispondendo a quei farisei che lo avevano interrogato, Ges\u00f9 cerca anche di aiutarli a mettere ordine nella loro religiosit\u00e0, a ristabilire ci\u00f2 che veramente conta e ci\u00f2 che \u00e8 meno importante. Dice Ges\u00f9: \u00abDa questi due comandamenti dipendono tutta la Legge e i Profeti\u00bb (Mt 22, 40). Sono i pi\u00f9 importanti, e gli altri dipendono da questi due. E Ges\u00f9 ha vissuto proprio cos\u00ec la sua vita: predicando e operando ci\u00f2 che veramente conta ed \u00e8 essenziale, cio\u00e8 l'amore. L'amore d\u00e0 slancio e fecondit\u00e0 alla vita e al cammino di fede: senza l'amore, sia la vita sia la fede rimangono sterili.\nQuello che Ges\u00f9 propone in questa pagina evangelica \u00e8 un ideale stupendo, che corrisponde al desiderio pi\u00f9 autentico del nostro cuore. Infatti, noi siamo stati creati per amare ed essere amati. Dio, che \u00e8 Amore, ci ha creati per renderci partecipi della sua vita, per essere amati da Lui e per amarlo, e per amare con Lui tutte le altre persone. Questo \u00e8 il \u201csogno\u201d di Dio per l'uomo. E per realizzarlo abbiamo bisogno della sua grazia, abbiamo bisogno di ricevere in noi la capacit\u00e0 di amare che proviene da Dio stesso. Ges\u00f9 si offre a noi nell'Eucaristia proprio per questo. In essa noi riceviamo Ges\u00f9 nell'espressione massima del suo amore, quando Egli ha offerto s\u00e9 stesso al Padre per la nostra salvezza. (Papa Francesco, angelus del 29 ottobre 2017)", "riflettere": "Riusciamo nella quotidianit\u00e0 della nostra vita, nel lavoro, con i colleghi, nella famiglia, con i vicini di casa ad applicare il comandamento che \u00e8 al di sopra di tutti i comandamenti?", "preghfin": "La Vergine Santa ci aiuti ad accogliere nella nostra vita\nil \u201cgrande comandamento\u201d dell'amore di Dio e del prossimo.\nSe anche lo conosciamo fin da quando eravamo bambini,\nchiediamo alla Santa Vergine la forza di non finire mai\ndi convertirci a questo comandamento\ne di metterlo in pratica nelle diverse situazioni quotidiane in cui ci troviamo.\nAmen.\n<i>(Papa Francesco)</i>"}