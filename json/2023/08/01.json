{"day": 1, "month": 8, "year": 2023, "weekday": 2, "date_str": "marted\u00ec 1 agosto 2023", "quotes": "Es 33,7-11;34,5-9.28; Sal 102", "quote_vangelo": "secondo Matteo (13,36-43)", "curatore": "Angela e Paolo Cecchella", "prevangelo": "", "indications": "Tempo ordinario\nSant'Alfonso Maria de' Liguori\nSalterio: prima settimana", "preghiniz": "Il Signore compie cose giuste,\ndifende i diritti di tutti gli oppressi.\nHa fatto conoscere a Mos\u00e8 le sue vie,\nle sue opere ai figli d'Israele.\nMisericordioso e pietoso \u00e8 il Signore,\nlento all'ira e grande nell'amore.\nNon \u00e8 in lite per sempre,\nnon rimane adirato in eterno.\nNon ci tratta secondo i nostri peccati\ne non ci ripaga secondo le nostre colpe.\nPerch\u00e9 quanto il cielo \u00e8 alto sulla terra,\ncos\u00ec la sua misericordia \u00e8 potente su quelli che lo temono.\nQuanto dista l'oriente dall'occidente,\ncos\u00ec egli allontana da noi le nostre colpe.\nCome \u00e8 tenero un padre verso i figli,\ncos\u00ec il Signore \u00e8 tenero verso quelli che lo temono.\n<i>(Salmo 102)</i>", "vangelo": "In quel tempo, Ges\u00f9 conged\u00f2 la folla ed entr\u00f2 in casa; i suoi discepoli gli si avvicinarono per dirgli: \u00abSpiegaci la parabola della zizzania nel campo\u00bb.\nEd egli rispose: \u00abColui che semina il buon seme \u00e8 il Figlio dell'uomo. Il campo \u00e8 il mondo e il seme buono sono i figli del Regno. La zizzania sono i figli del Maligno e il nemico che l'ha seminata \u00e8 il diavolo. La mietitura \u00e8 la fine del mondo e i mietitori sono gli angeli. Come dunque si raccoglie la zizzania e la si brucia nel fuoco, cos\u00ec avverr\u00e0 alla fine del mondo. Il Figlio dell'uomo mander\u00e0 i suoi angeli, i quali raccoglieranno dal suo regno tutti gli scandali e tutti quelli che commettono iniquit\u00e0 e li getteranno nella fornace ardente, dove sar\u00e0 pianto e stridore di denti. Allora i giusti splenderanno come il sole nel regno del Padre loro. Chi ha orecchi, ascolti!\u00bb.", "medita": "<i>Spiegaci Signore, il significato delle tue Parole. Noi non siamo in grado di comprenderle senza il tuo aiuto e il tuo tramite. Spiegaci il senso delle parabole perch\u00e9, spesso, ci sfuggono, non capiamo, non sappiamo. Spiegaci come un padre fa con un figlio, come un maestro con un allievo e dacci orecchi per ascoltare.</i> Il Vangelo di oggi \u00e8 centrato sulla comprensione della Parola e sulla difficolt\u00e0 che noi abbiamo nel capirla profondamente. Solo chi avr\u00e0 fede sapr\u00e0 riconoscere in Cristo il padre, il vero maestro. L'uomo di fede avr\u00e0 l'umilt\u00e0 di riconoscere di aver sempre bisogno di aiuto (e soprattutto) nella comprensione anche del linguaggio pi\u00f9 semplice scelto dal Signore: le parabole.\nAllora ecco che il Signore spiega il mondo di questi giorni con secoli di anticipo paragonandolo ad un campo e in cui coesistono il contadino (il Signore sempre presente), il seme buono (gli instancabili operatori di pace che non cessano mai di gettare ponti), la zizzania (gli operatori che calpestano gli altri e creano muri sempre pi\u00f9 alti e fossati sempre pi\u00f9 profondi). Proprio cos\u00ec \u00e8 il nostro mondo: la quotidianit\u00e0, la vita, le relazioni umane, la storia di tutti i giorni, l'invidia, la gelosia, la ricchezza sono portatrici di frutti spesso negativi. Ed ecco perch\u00e9 nel campo convivono zizzania e buon seme. Sembra una punizione; ma il Mondo non lo \u00e8, non \u00e8 un luogo di espiazione. Il male che sperimentiamo (la zizzania seminata dal Maligno) cresce attorno a noi, ne dobbiamo essere consapevoli, ma non sta a noi strapparla; sar\u00e0 la pienezza dei tempi quando Dio dir\u00e0 l'ultima parola: parola di salvezza. Solo allora ci\u00f2 che deriver\u00e0 dalla parola rimarr\u00e0 nella luce e il resto sar\u00e0 cacciato nell'ombra. In fondo \u00e8 la vera speranza di noi cristiani che un giorno tutti e tutto sar\u00e0 intriso della pace e della giustizi a derivante dal buon seme seminato nel campo dal contadino.", "riflettere": "Riusciamo ad avere l'umilt\u00e0 di riconoscere che abbiamo sempre bisogno di aiuto dal Signore anche nella comprensione delle cose pi\u00f9 semplici? Che la nostra vera sapienza dipende solo da Lui?", "preghfin": "Spiegaci Signore, il significato delle tue Parole.\nNoi non siamo in grado di comprenderle senza il tuo aiuto e il tuo tramite.\nSpiegaci il senso delle parabole perch\u00e9, spesso,\nci sfuggono, non capiamo, non sappiamo.\nSpiegaci come un padre fa con un figlio,\ncome un maestro con un allievo.\nE dacci ogni giorno orecchi per ascoltare,\nfacendoci diventare nel tuo campo operatori di pace.\nAmen."}