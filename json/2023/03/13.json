{"day": 13, "month": 3, "year": 2023, "weekday": 1, "date_str": "luned\u00ec 13 marzo 2023", "quotes": "2Re 5,1-15a; Sal 41-42", "quote_vangelo": "secondo Luca (4,24-30)", "curatore": "Luigi Cioni, Massimo Salani", "prevangelo": "", "indications": "", "preghiniz": "Mi insultano i miei avversari\nquando rompono le mie ossa,\nmentre mi dicono sempre:\n\u201cDov'\u00e8 il tuo Dio?\u201d.\nPerch\u00e9 ti rattristi, anima mia,\nperch\u00e9 ti agiti in me?\nSpera in Dio: ancora potr\u00f2 lodarlo,\nlui, salvezza del mio volto e mio Dio.", "vangelo": "In quel tempo, Ges\u00f9 [cominci\u00f2 a dire nella sinagoga a N\u00e0zaret:] \u00abIn verit\u00e0 io vi dico: nessun profeta \u00e8 bene accetto nella sua patria. Anzi, in verit\u00e0 io vi dico: c'erano molte vedove in Israele al tempo di El\u00eca, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato El\u00eca, se non a una vedova a Sar\u00e8pta di Sid\u00f3ne. C'erano molti lebbrosi in Israele al tempo del profeta Elis\u00e8o; ma nessuno di loro fu purificato, se non Naam\u00e0n, il Siro\u00bb.\nAll'udire queste cose, tutti nella sinagoga si riempirono di sdegno. Si alzarono e lo cacciarono fuori della citt\u00e0 e lo condussero fin sul ciglio del monte, sul quale era costruita la loro citt\u00e0, per gettarlo gi\u00f9. Ma egli, passando in mezzo a loro, si mise in cammino.", "medita": "Siamo a Nazareth, di fronte ai suoi compaesani Ges\u00f9 ha appena annunciato il compimento della profezia di Isaia che annuncia l'avvento del Messia. Il suo annuncio per\u00f2 non soddisfa le aspettative dei nazareni che vorrebbero per il loro villaggio un trattamento speciale. Loro sanno chi \u00e8, hanno vissuto con lui e vivono ancora con i suoi parenti. Chi si crede di essere questo falegname? Ma Ges\u00f9 rincara la dose: proprio perch\u00e9 loro lo conoscono sono i meno indicati ad esprimere un giudizio. Anzi saranno i meno favoriti e collocati in una posizione di rincalzo. Il Signore sta dando inizio al suo percorso, un percorso che, proprio nel Vangelo di Luca, si dirige decisamente, fin dall'inizio, verso Gerusalemme, verso la Pasqua, e non vuole iniziare con una menzogna. Anche per lui questa \u00e8 una tentazione: quella di partire con l'entusiastico appoggio di coloro che gli sono vicini, che lo sosterrebbero solo perch\u00e9 \u201c\u00e8 dei loro\u201d, senza averlo veramente ascoltato e compreso. Significherebbe, per lui, ricercare una facile gloria e non la volont\u00e0 del Padre. Significherebbe rinnegare quello che sar\u00e0 il principio di tutto il suo annuncio: \u201ccercate l'ultimo posto\u201d; significherebbe sostituire la gloria di Dio con la gloria degli uomini.\nI nazareni cercando allora di applicare su di lui la pena prevista dalla Torah per i falsi profeti, una morte pubblica sancita ed eseguita dal popolo di Dio.\nMa Ges\u00f9 passa in mezzo a loro, accetta il loro rifiuto, si immette, come ogni vero profeta, nel \u201csuo\u201d cammino.", "riflettere": "Nella nostra vita quotidiana le tentazioni sono molteplici; quella della sosta, del riposo, della serenit\u00e0 vissuta con chi ci sta accanto e a cui vogliamo bene \u00e8 sicuramente una delle pi\u00f9 difficili da vincere. Per questo il nostro deve essere un cammino di Chiesa, perch\u00e9 il fratello che ci ama sappia accogliere anche la nostra debolezza e aiutarci a riprendere il cammino.", "preghfin": "O santo Spirito Paraclito,\nperfeziona in noi l'opera iniziata da Ges\u00f9,\nrendi forte e continua la preghiera che facciamo\na nome del mondo intero,\naccelera per ciascuno di noi\ni tempi di una profonda vita interiore;\nda' slancio al nostro apostolato,\nche vuol raggiungere tutti gli uomini e tutti i popoli,\ntutti redenti dal sangue di Cristo\ne tutti sua eredit\u00e0.\n<i>(Papa Giovanni XXIII)</i>"}