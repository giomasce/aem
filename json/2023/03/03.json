{"day": 3, "month": 3, "year": 2023, "weekday": 5, "date_str": "venerd\u00ec 3 marzo 2023", "quotes": "Ez 18,21-28; Sal 129", "quote_vangelo": "secondo Matteo (5,20-26)", "curatore": "Luigi Cioni, Massimo Salani", "prevangelo": "", "indications": "", "preghiniz": "Dal profondo a te grido, o Signore;\nSignore, ascolta la mia voce.\nSiano i tuoi orecchi attenti\nalla voce della mia supplica.\nSe consideri le colpe, Signore,\nSignore, chi ti pu\u00f2 resistere?\nMa con te \u00e8 il perdono:\ncos\u00ec avremo il tuo timore.\nIo spero, Signore.\nSpera l'anima mia,\nattendo la sua parola.", "vangelo": "In quel tempo, Ges\u00f9 disse ai suoi discepoli: \u00abSe la vostra giustizia non superer\u00e0 quella degli scribi e dei farisei, non entrerete nel regno dei cieli.\nAvete inteso che fu detto agli antichi: \u201cNon ucciderai\u201d; chi avr\u00e0 ucciso dovr\u00e0 essere sottoposto al giudizio. Ma io vi dico: chiunque si adira con il proprio fratello dovr\u00e0 essere sottoposto al giudizio. Chi poi dice al fratello: \u201cStupido\u201d, dovr\u00e0 essere sottoposto al sin\u00e8drio; e chi gli dice: \u201cPazzo\u201d, sar\u00e0 destinato al fuoco della Ge\u00e8nna.\nSe dunque tu presenti la tua offerta all'altare e l\u00ec ti ricordi che tuo fratello ha qualche cosa contro di te, lascia l\u00ec il tuo dono davanti all'altare, va' prima a riconciliarti con il tuo fratello e poi torna a offrire il tuo dono.\nMettiti presto d'accordo con il tuo avversario mentre sei in cammino con lui, perch\u00e9 l'avversario non ti consegni al giudice e il giudice alla guardia, e tu venga gettato in prigione. In verit\u00e0 io ti dico: non uscirai di l\u00e0 finch\u00e9 non avrai pagato fino all'ultimo spicciolo!\u00bb.", "medita": "\u00c8 molto interessante l'uso che Ges\u00f9 fa in questo brano del termine \u201cgiustizia\u201d. Quando pensiamo alla giustizia siamo abituati collocarci nei tribunali, oppure a riferirci alla esclusiva sfera morale individuale. Ma tutti noi ricordiamo come il Vangelo di Matteo, durante i Racconti dell'infanzia, definisce \u201cGiusto\u201d Giuseppe proprio mentre ha deciso di mettere da parte la Legge, per amore di Maria. La sua scelta di amore deriva dalla sua giustizia. Siamo di fronte allora ad un altro ambito esistenziale, che non riguarda la decisione di aderire o no a delle proposizioni etiche, quanto la ricerca di spazi di amore, inconsueti, inusitati, talvolta inesplorati. Come quelli che ci propone Ges\u00f9: non solo i fatti, ma i pensieri devono essere ispirati a ci\u00f2 che Dio ritiene giusto. E questo lo possiamo fare solo se il Signore ci aiuta nel guidare le nostre scelte e con la sua Grazia. Da una parte ci\u00f2 che tocca a noi: scegliere la sequela di Ges\u00f9; dall'altra la Grazia dello Spirito, che sola pu\u00f2 metterci in grado di perseverare, di leggere la nostra vita con gli occhi di Dio, di capire ci\u00f2 che la nostra mente, da sola, non \u00e8 in grado di intendere. Avere sempre presente che Ges\u00f9 si rivolge a noi e afferma: \u201cMa io vi dico\u2026\u201d, con pretesa di autorit\u00e0, ma l'autorit\u00e0 di chi ha ascoltato la Legge e ci dice di guardare oltre. Di andare oltre la razionalit\u00e0 e la logica dell'uomo per assumere la giustizia di Dio, fatta di amore esclusivo e totale.", "riflettere": "Spesso non siamo capaci di guardare al fine delle nostre azioni e della chiamata del Signore, scambiando le nostre scelte per ci\u00f2 che costituisce l'essenziale della nostra vita. Spesso andiamo alla ricerca della approvazione degli uomini, pi\u00f9 che della realizzazione della nostra chiamata, spesso confondiamo le nostre soddisfazioni passeggere per la Gioia di Dio. Aiutaci Signore!", "preghfin": "Ti sia gradito, Signore Dio nostro e Dio dei nostri padri,\nSignore della pace, re a cui appartiene la pace,\ndi mettere in pace il tuo popolo.\nE la pace si moltiplichi fino a penetrare\nin tutti quelli che vengono al mondo.\nE non ci siano pi\u00f9 gelosie n\u00e9 rivalit\u00e0,\nn\u00e9 motivi di discordie tra gli uomini,\nma esistano solo amore e pace tra tutti.\nE ognuno conosca l'amore del suo prossimo.\n<i>(Rabbi Nachman di Breslav)</i>"}