{"day": 8, "month": 3, "year": 2023, "weekday": 3, "date_str": "mercoled\u00ec 8 marzo 2023", "quotes": "Ger 18,18-20; Sal 30", "quote_vangelo": "secondo Matteo (20,17-28)", "curatore": "Luigi Cioni, Massimo Salani", "prevangelo": "", "indications": "", "preghiniz": "Scioglimi dal laccio che mi hanno teso,\nperch\u00e9 sei tu la mia difesa.\nAlle tue mani affido il mio spirito;\ntu mi hai riscattato, Signore, Dio fedele.\nMa io confido in te, Signore;\ndico: \u00abTu sei il mio Dio,\ni miei giorni sono nelle tue mani\u00bb.\nLiberami dalla mano dei miei nemici\ne dai miei persecutori.", "vangelo": "In quel tempo, mentre saliva a Gerusalemme, Ges\u00f9 prese in disparte i dodici discepoli e lungo il cammino disse loro: \u00abEcco, noi saliamo a Gerusalemme e il Figlio dell'uomo sar\u00e0 consegnato ai capi dei sacerdoti e agli scribi; lo condanneranno a morte e lo consegneranno ai pagani perch\u00e9 venga deriso e flagellato e crocifisso, e il terzo giorno risorger\u00e0\u00bb.\nAllora gli si avvicin\u00f2 la madre dei figli di Zebed\u00e8o con i suoi figli e si prostr\u00f2 per chiedergli qualcosa. Egli le disse: \u00abChe cosa vuoi?\u00bb. Gli rispose: \u00abDi' che questi miei due figli siedano uno alla tua destra e uno alla tua sinistra nel tuo regno\u00bb. Rispose Ges\u00f9: \u00abVoi non sapete quello che chiedete. Potete bere il calice che io sto per bere?\u00bb. Gli dicono: \u00abLo possiamo\u00bb. Ed egli disse loro: \u00abIl mio calice, lo berrete; per\u00f2 sedere alla mia destra e alla mia sinistra non sta a me concederlo: \u00e8 per coloro per i quali il Padre mio lo ha preparato\u00bb.\nGli altri dieci, avendo sentito, si sdegnarono con i due fratelli. Ma Ges\u00f9 li chiam\u00f2 a s\u00e9 e disse: \u00abVoi sapete che i governanti delle nazioni d\u00f2minano su di esse e i capi le opprimono. Tra voi non sar\u00e0 cos\u00ec; ma chi vuole diventare grande tra voi, sar\u00e0 vostro servitore e chi vuole essere il primo tra voi, sar\u00e0 vostro schiavo. Come il Figlio dell'uomo, che non \u00e8 venuto per farsi servire, ma per servire e dare la propria vita in riscatto per molti\u00bb.", "medita": "Il brano di oggi pu\u00f2 agevolmente essere diviso in due parti. Prima di tutto un annuncio chiarissimo della passione (il terzo in questo Vangelo) in cui si nominano la croce ed i pagani, le autorit\u00e0 e le pene pi\u00f9 severe che essi possano comminare. Ma la cosa pi\u00f9 rilevante \u00e8 il collegamento che il Signore stabilisce immediatamente tra la sua sorte e quella che toccher\u00e0 a chi vorr\u00e0 seguirlo. Un collegamento che appare chiaro nella seconda parte del brano: la madre di Giacomo e Giovanni chiede per i propri figli un posto di rilievo, ritenendo che meritino onore rispetto agli altri. Anche a lei propone la necessit\u00e0 di \u201cbere allo stesso calice\u201d di martirio che lui dovr\u00e0 affrontare e conferma che a questo destino nessuno che desideri seguire Ges\u00f9 potr\u00e0 sottrarsi.\nChiunque desideri intraprendere la strada della sequela sa gi\u00e0 in partenza che non sar\u00e0 una strada piena di onori o allori. La \u201cscelta dell'ultimo posto\u201d non \u00e8 una immagine poetica, esente da rischi e magari sofferenze. Ges\u00f9, nella follia della croce, come la chiama Paolo, ci rivela che questa \u00e8 la via per la verit\u00e0, per la vita, per la realizzazione della propria esistenza, ma che questo non passer\u00e0 attraverso quei riconoscimenti, o soddisfazioni effimere, che apparentemente donano felicit\u00e0. Ci viene proposta, nella sua versione pi\u00f9 dura, ancora una volta la <i>kenosi</i>, l'abbassamento, come la scelta pi\u00f9 vera, la croce come via per la resurrezione, una corona di spine come il vero ornamento regale.", "riflettere": "\u00c8 certamente difficile provare entusiasmo immettendosi sulla via della croce, anche quando sappiamo che al termine troveremo un sepolcro vuoto. Forse si tratta proprio di debolezza nella nostra di fede. Proviamo a pregare con le parole del padre del fanciullo muto (Mc 9): \u201cCredo Signore, aiuta la mia incredulit\u00e0\u201d.", "preghfin": "Dio amorevole,\ncreatore del cielo, della terra e di tutto ci\u00f2 che contengono,\napri le nostre menti e tocca i nostri cuori,\naffinch\u00e9 possiamo essere parte del creato, tuo dono.\nSii presente ai bisognosi in questi tempi difficili,\nspecialmente ai pi\u00f9 poveri e ai pi\u00f9 vulnerabili.\nAiutaci a mostrare solidariet\u00e0 creativa nell'affrontare\nle conseguenze di questa pandemia globale.\nRendici coraggiosi nell'abbracciare i cambiamenti rivolti\nalla ricerca del bene comune.\n<i>(Papa Francesco)</i>"}