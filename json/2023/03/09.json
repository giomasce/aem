{"day": 9, "month": 3, "year": 2023, "weekday": 4, "date_str": "gioved\u00ec 9 marzo 2023", "quotes": "Ger 17,5-10; Sal 1", "quote_vangelo": "secondo Luca (16,19-31)", "curatore": "Luigi Cioni, Massimo Salani", "prevangelo": "", "indications": "", "preghiniz": "Beato l'uomo che non entra nel consiglio dei malvagi\nnon resta nella via dei peccatori\ne non siede in compagnia degli arroganti,\nma nella legge del Signore trova la sua gioia,\nla sua legge medita giorno e notte.\n\u00c8 come albero piantato lungo corsi d'acqua\nche d\u00e0 frutto a suo tempo:\nle sue foglie non appassiscono\ne tutto quello che fa riesce bene.\nNon cos\u00ec, non cos\u00ec i malvagi,\nma come pula che il vento disperde;\npoich\u00e9 il Signore veglia sul cammino dei giusti,\nmentre la via dei malvagi va in rovina.", "vangelo": "In quel tempo, Ges\u00f9 disse ai farisei: \u00abC'era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe.\nUn giorno il povero mor\u00ec e fu portato dagli angeli accanto ad Abramo. Mor\u00ec anche il ricco e fu sepolto. Stando negli inferi fra i tormenti, alz\u00f2 gli occhi e vide di lontano Abramo, e Lazzaro accanto a lui.\nAllora gridando disse: \u201cPadre Abramo, abbi piet\u00e0 di me e manda Lazzaro a intingere nell'acqua la punta del dito e a bagnarmi la lingua, perch\u00e9 soffro terribilmente in questa fiamma\u201d.\nMa Abramo rispose: \u201cFiglio, ric\u00f2rdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui \u00e8 consolato, tu invece sei in mezzo ai tormenti. Per di pi\u00f9, tra noi e voi \u00e8 stato fissato un grande abisso: coloro che di qui vogliono passare da voi, non possono, n\u00e9 di l\u00ec possono giungere fino a noi\u201d.\nE quello replic\u00f2: \u201cAllora, padre, ti prego di mandare Lazzaro a casa di mio padre, perch\u00e9 ho cinque fratelli. Li ammonisca severamente, perch\u00e9 non vengano anch'essi in questo luogo di tormento\u201d.\nMa Abramo rispose: \u201cHanno Mos\u00e8 e i Profeti; ascoltino loro\u201d. E lui replic\u00f2: \u201cNo, padre Abramo, ma se dai morti qualcuno andr\u00e0 da loro, si convertiranno\u201d.\nAbramo rispose: \u201cSe non ascoltano Mos\u00e8 e i Profeti, non saranno persuasi neanche se uno risorgesse dai morti\u201d\u00bb.", "medita": "La parabola di Lazzaro e del Ricco Epulone \u00e8 una tra le pi\u00f9 conosciute del Vangelo e possiamo sicuramente annoverarla tra le parole di Ges\u00f9 che pi\u00f9 contestano il valore della ricchezza per la autenticit\u00e0 della vita umana. La ricchezza chiude gli occhi, impedisce di sentire il dolore, anche fisico, del fratello che giace alla porta del ricco, che non ha un nome. Ci\u00f2 che costituisce il suo tratto distintivo e che poi diventa nella storia dell'interpretazione il suo nome \u00e8 il dedicarsi al consumo, allo smodato uso delle cose per il proprio piacimento. Il povero ha un nome, che tutti conoscono. Lo stesso ricco quando sar\u00e0 nell'aldil\u00e0, lo invocher\u00e0 per ottenere aiuto. Ancora una volta per\u00f2 dimostra di non capire: \u00e8 costantemente alla ricerca della salvezza per s\u00e9 e per i suoi, del resto non si occupa. Non si preoccupa di comprendere davvero ci\u00f2 che avrebbe costituito il senso di una vita autentica. E come molte altre volte nel Vangelo la voce autorevole (in questo caso Abramo) afferma la necessit\u00e0 di ascolto che vada oltre la mera percezione uditiva, che meta in campo le corde pi\u00f9 intime del cuore, che ricerchi in profondit\u00e0 pi\u00f9 che pretendere le conferme di ci\u00f2 che crede di aver gi\u00e0 capito. In poche parole un ascolto nello Spirito, una conoscenza che derivi non dalle risorse personali quanto dalla disponibilit\u00e0 di seguire il Signore. E non solo per paura di un destino irrevocabile ed eterno, quanto per la gioia di un banchetto che gi\u00e0 nell'aldiqu\u00e0 pu\u00f2 riunire santi e peccatori, agiati e poveri, perch\u00e9 a quel banchetto si siede il Figlio di Dio.", "riflettere": "Certamente \u00e8 pi\u00f9 facile pensare che al giusto tocchino in sorte destini beati e all'empio, invece, una vita difficile; sappiamo tutti che non \u00e8 cos\u00ec. Crediamo che il Signore sapr\u00e0 donarci la sua Grazia per l'eternit\u00e0, ma crediamo anche che \u00e8 sempre accanto a noi nel momento della difficolt\u00e0?", "preghfin": "Insegnaci, Signore, quella purezza di cuore\nche ci permette di guardare l'altro senza pregiudizi,\ncon vera disponibilit\u00e0 all'ascolto e alla comprensione.\nInsegnaci, Dio gentile, a costruire presenze che non soffocano,\nconversazioni che non occupano inutilmente, doni che non trattengono,\nma a mettere l'altro al centro, scegliendo per noi stessi\nquel nascondimento di chi sa che la vera gioia \u00e8 servire. Amen."}