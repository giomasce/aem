{"day": 6, "month": 3, "year": 2023, "weekday": 1, "date_str": "luned\u00ec 6 marzo 2023", "quotes": "Dn 9,4b-10; Sal 78", "quote_vangelo": "secondo Luca (6,36-38)", "curatore": "Luigi Cioni, Massimo Salani", "prevangelo": "", "indications": "", "preghiniz": "Aiutaci, o Dio, nostra salvezza,\nper la gloria del tuo nome;\nliberaci e perdona i nostri peccati\na motivo del tuo nome.\nE noi, tuo popolo e gregge del tuo pascolo,\nti renderemo grazie per sempre;\ndi generazione in generazione narreremo la tua lode.", "vangelo": "In quel tempo, Ges\u00f9 disse ai suoi discepoli: \u00abSiate misericordiosi, come il Padre vostro \u00e8 misericordioso.\nNon giudicate e non sarete giudicati; non condannate e non sarete condannati; perdonate e sarete perdonati. Date e vi sar\u00e0 dato: una misura buona, pigiata, colma e traboccante vi sar\u00e0 versata nel grembo, perch\u00e9 con la misura con la quale misurate, sar\u00e0 misurato a voi in cambio\u00bb.", "medita": "Siate misericordiosi. Come a dire \u201csiate santi\u201d. La misericordia nell'Antico Testamento \u00e8 uno degli attributi di Dio. La <i>rachamin</i>, la sollecitazione delle viscere materne, dell'utero, di colei che contiene in s\u00e9 un figlio e anche quando ha partorito lo sente sempre suo fino alla morte. Di colei che sente fisicamente il dolore di coloro che ha generato, che sceglierebbe ogni disgrazia al posto dell'altro, che non sa provare gioia se il figlio non \u00e8 felice. Questa \u00e8 l'immagine che Luca ci propone come obiettivo per le nostre scelte di vita. E la conseguenza logica \u00e8 \u201cnon giudicate\u201d. Una madre non giudica il figlio; ne vede i difetti, ma l'amore prevale sempre. Chi abbiamo di fronte non \u00e8 certamente perfetto, ma \u00e8 lui che vogliamo accanto. E le sue scelte sbagliate non provocano in noi desiderio di rivalsa, ma dolore. Non voglia di vendetta, ma sofferenza e desiderio di intervenire perch\u00e9 tutto cambi e le nuove scelte siano pi\u00f9 autentiche. Riecheggia forte un altro brano del Vangelo di Luca, la parabola del fariseo e del pubblicano. \u00c8 certamente vero che il Fariseo \u00e8 una brava persona, che rispetta la legge ed \u00e8 sicuramente migliore del pubblico peccatore che ha di fronte, eppure esce dalla sinagoga non giustificato. Non prova dolore per il peccato del fratello, ma solo orgoglio per la propria giustizia. Giudica e vive di giustizia, ma non di misericordia.", "riflettere": "Un grande profeta del Novecento, il pastore Dietrich Bonhoeffer, aveva stabilito un regola per una seria vita in comune: non parlare mai, nemmeno positivamente, di un fratello in sua assenza. Proviamo a vivere con questo stile. Il giudizio, il grande strumento della divisione, si allontaner\u00e0 per sempre da noi.", "preghfin": "Al cominciar del giorno, Dio, ti chiamo.\nAiutami a pregare e a raccogliere i miei pensieri su di te;\nda solo non sono capace.\nC'\u00e8 buio in me, in Te invece c'\u00e8 luce;\nsono solo, ma tu non m'abbandoni;\nnon ho coraggio, ma Tu mi sei d'aiuto;\nsono inquieto, ma in Te c'\u00e8 la pace;\nc'\u00e8 amarezza in me, in Te pazienza;\nnon capisco le tue vie, ma tu sai qual \u00e8 la mia strada.\nPadre del cielo,\nsiano lode e grazie a Te per la quiete della notte,\nsiano lode e grazie a Te per il nuovo giorno.\nSignore, qualunque cosa rechi questo giorno,\nil tuo nome sia lodato! Amen.\n<i>(Dietrich Bonhoeffer)</i>"}