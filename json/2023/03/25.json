{"day": 25, "month": 3, "year": 2023, "weekday": 6, "date_str": "sabato 25 marzo 2023", "quotes": "Is 7,10-14;8,10c; Sal 39; Eb 10,4-10", "quote_vangelo": "secondo Luca (1,26-38)", "curatore": "Luigi Cioni, Massimo Salani", "prevangelo": "", "indications": "Annunciazione del Signore", "preghiniz": "Hai udito, Vergine, che concepirai e partorirai un figlio;\nhai udito che questo avverr\u00e0 non per opera di un uomo, ma per opera dello Spirito santo.\nL'angelo aspetta la risposta; deve fare ritorno a Dio che l'ha inviato.\nAspettiamo, o Signora, una parola di compassione anche noi,\nnoi oppressi miseramente da una sentenza di dannazione. [\u2026]\nNella tua umilt\u00e0 prendi audacia, nella tua verecondia prendi coraggio.\nIn nessun modo devi ora, nella tua semplicit\u00e0 verginale, dimenticare la prudenza;\nma in questa sola cosa, o Vergine prudente, non devi temere la presunzione.\nPerch\u00e9, se nel silenzio \u00e8 gradita la modestia, ora \u00e8 piuttosto necessaria la piet\u00e0 nella parola.\nApri, Vergine beata, il cuore alla fede, le labbra all'assenso, il grembo al Creatore.\nEcco che colui al quale \u00e8 volto il desiderio di tutte le genti batte fuori alla porta.\nNon sia che, mentre tu sei titubante, egli passi oltre\ne tu debba, dolente, ricominciare a cercare colui che ami.\nLevati su, corri, apri! Levati con la fede, corri con la devozione, apri con il tuo assenso.\n\u201cEccomi\u201d, dice, \u201csono la serva del Signore, avvenga di me quello che hai detto\u201d.\n<i>(San Bernardo, abate)</i>", "vangelo": "In quel tempo, l'angelo Gabriele fu mandato da Dio in una citt\u00e0 della Galilea, chiamata N\u00e0zaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: \u00abRall\u00e9grati, piena di grazia: il Signore \u00e8 con te\u00bb.\nA queste parole ella fu molto turbata e si domandava che senso avesse un saluto come questo. L'angelo le disse: \u00abNon temere, Maria, perch\u00e9 hai trovato grazia presso Dio. Ed ecco, concepirai un figlio, lo darai alla luce e lo chiamerai Ges\u00f9. Sar\u00e0 grande e verr\u00e0 chiamato Figlio dell'Altissimo; il Signore Dio gli dar\u00e0 il trono di Davide suo padre e regner\u00e0 per sempre sulla casa di Giacobbe e il suo regno non avr\u00e0 fine\u00bb.\nAllora Maria disse all'angelo: \u00abCome avverr\u00e0 questo, poich\u00e9 non conosco uomo?\u00bb. Le rispose l'angelo: \u00abLo Spirito Santo scender\u00e0 su di te e la potenza dell'Altissimo ti coprir\u00e0 con la sua ombra. Perci\u00f2 colui che nascer\u00e0 sar\u00e0 santo e sar\u00e0 chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo \u00e8 il sesto mese per lei, che era detta sterile: nulla \u00e8 impossibile a Dio\u00bb.\nAllora Maria disse: \u00abEcco la serva del Signore: avvenga per me secondo la tua parola\u00bb. E l'angelo si allontan\u00f2 da lei.", "medita": "Dopo la meditazione della Parola su Giuseppe, oggi meditiamo la Parola su Maria. Il protagonista resta sempre il Padre misericordioso che ama le sue creature fino ad inviare il Figlio tra noi. Maria, giustamente, svolge un ruolo di primo piano nella famiglia di Ges\u00f9 di Nazaret. A lei riconosciamo prerogative che arricchiscono la nostra fede nel Salvatore. I Padri della Chiesa fin dai primi secoli sostenevano che <i>de Maria numquam satis</i>. Non si potr\u00e0 mai dire abbastanza di Maria perch\u00e9 strettamente legata alla figura della seconda Persona della Santissima Trinit\u00e0. Parlare di e su Maria porta a crescere la nostra relazione con il Salvatore.\nCome Giuseppe, anche Maria \u00e8 una credente, conosce la Parola, la ascolta e la mette in pratica. Alla \u201cpiena di grazia\u201d viene richiesta una fede fortissima. Le parole dell'angelo rivelano che Maria \u00e8 tale per volere di Dio, non per meriti personali. Dio aveva gi\u00e0 pronunciato un \u201cs\u00ec\u201d su Maria, che per questo merita le parole dell'angelo. La Vergine dalla Parola sapeva della presenza e dell'agire degli angeli. Fu turbata dall'incontro con Gabriele? Forse.\nCerto le parole suonavano strane perch\u00e9 assenti nella Parola. Forse \u201cnon temere\u201d rimanda al messaggio pi\u00f9 che all'inviato. E, ancora una volta, se il timore \u00e8 quanto proposto prima, consideriamo che l'annuncio a Maria della nascita del Figlio dell'Altissimo, certamente incredibile e assurda, in realt\u00e0 lasciava spazio a ben altro.\nCome frequentatrice della Parola conosceva Sara: anche lei ricevette la visita di angeli e poi da sterile divenne madre. Conosceva la storia di Elisabetta: sapeva che veramente \u201cnulla \u00e8 impossibile a Dio\u201d. Sara davanti alla promessa della maternit\u00e0 impossibile, ride. Maria invece cerca di capire e dialoga con l'angelo. Forse non \u00e8 poi cos\u00ec importante per Maria chiedere \u201ccome\u201d si manifester\u00e0 la potenza di Dio. Non mette in discussione l'onnipotenza del Padre. Il timore, la titubanza, uno smarrimento iniziale, la paura \u00e8 perch\u00e9 fu scelta proprio lei e non altre.", "riflettere": "Maria conosceva bene l'abitudine di chiedere a Dio dei segni. Quante volte hanno chiesto a Ges\u00f9 nuovi segni pur avendone gi\u00e0 beneficiati di molti! Maria non lo chiede. Lo riceve direttamente. E accetta la volont\u00e0 di Dio, accetta di servire colui che l'ha chiamata fin dall'inizio come testimone, apostola, missionaria. Madre di Dio e Madre della Chiesa.", "preghfin": "[Maria] and\u00f2 con sollecitudine da Elisabetta\nper ammirare il grande prodigio del nuovo concepimento. [\u2026]\nAnd\u00f2 a vedere l'anziana, gi\u00e0 avanti negli anni e anch'essa incinta,\nperch\u00e9 ritenne vere le parole udite dall'angelo.\nLa giovane e l'anziana, come \u00e8 detto, si videro:\nil mattino e la sera si incontrarono e si abbracciarono.\nMaria \u00e8 il mattino e porta il sole di giustizia;\nElisabetta, invece, \u00e8 la sera che porta la stella luminosa.\nVenne il mattino e salut\u00f2 la sera sua compagna,\ne la sera si commosse al vedersi abbracciare dal mattino.\nLa Vergine ragazza era prudente e umile e come madre onor\u00f2 l'anziana quando questa l'accolse.\nMa poich\u00e9 la stella non poteva accogliere il sole,\nal suo apparire sussult\u00f2 e affrettandosi cominci\u00f2 a esultare.\n<i>(Giacomo di Sarug, </i>Omelia sull'Annunciazione<i>)</i>"}