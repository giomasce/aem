{"day": 20, "month": 3, "year": 2023, "weekday": 1, "date_str": "luned\u00ec 20 marzo 2023", "quotes": "2Sam 7,4-5a.12-14a.16; Sal 88; Rm 4,13.16-18.22", "quote_vangelo": "secondo Matteo (1,16.18-21.24a)", "curatore": "Luigi Cioni, Massimo Salani", "prevangelo": "", "indications": "San Giuseppe", "preghiniz": "Ges\u00f9, Giuseppe e Maria,\nvi dono il cuore e l'anima mia;\nGes\u00f9, Giuseppe e Maria,\nassistetemi nell'ultima agonia;\nGes\u00f9, Giuseppe e Maria,\nspiri in pace con Voi l'anima mia.\n<i>(Sant'Alfonso Maria De Liguori, 1696--1787, vescovo e Dottore della Chiesa)</i>", "vangelo": "Giacobbe gener\u00f2 Giuseppe, lo sposo di Maria, dalla quale \u00e8 nato Ges\u00f9, chiamato Cristo.\nCos\u00ec fu generato Ges\u00f9 Cristo: sua madre Maria, essendo promessa sposa di Giuseppe, prima che andassero a vivere insieme si trov\u00f2 incinta per opera dello Spirito Santo. Giuseppe suo sposo, poich\u00e9 era uomo giusto e non voleva accusarla pubblicamente, pens\u00f2 di ripudiarla in segreto.\nMentre per\u00f2 stava considerando queste cose, ecco, gli apparve in sogno un angelo del Signore e gli disse: \u00abGiuseppe, figlio di Davide, non temere di prendere con te Maria, tua sposa. Infatti il bambino che \u00e8 generato in lei viene dallo Spirito Santo; ella dar\u00e0 alla luce un figlio e tu lo chiamerai Ges\u00f9: egli infatti salver\u00e0 il suo popolo dai suoi peccati\u00bb.\nQuando si dest\u00f2 dal sonno, Giuseppe fece come gli aveva ordinato l'angelo del Signore.", "medita": "Oggi meditiamo la Parola ricavata dall'evangelista Matteo, incentrata sulla figura di Giuseppe che ricordiamo il 19 marzo. Il custode del Redentore \u00e8 un personaggio \u201cmuto\u201d: non parla mai. Non conosciamo la sua fine, n\u00e9 viene ricordato nei simboli di fede che professiamo nella celebrazione eucaristica. Eppure nei fedeli non \u00e8 mai venuta meno l'attenzione allo sposo della Vergine Maria.\n\u00c8 ancora ben nota una delle preghiere pi\u00f9 conosciute che risale al XVIII secolo. Una delle pi\u00f9 recenti \u00e8 di pochissimi anni fa. Un dottore della Chiesa prima e l'attuale vescovo di Roma oggi ci aiutano a non dimenticare l'uomo in cui Maria ripose la sua fiducia e la sua vita. Non a caso il suo nome \u00e8 stato recentemente introdotto anche nella preghiera eucaristica.\nGiuseppe \u00e8 un nome che potrebbe essere tradotto con \u201cil Signore aggiunga altri figli\u201d: nome che disegna fin dall'inizio la sua incredibile storia. \u00c8 un uomo di fede. Il suo silenzio rimanda all'importanza dell'ascolto. \u201cAscolta Israele\u201d \u00e8 un comandamento dal quale ricavare la prassi di fede da vivere nella quotidianit\u00e0. Il suo agire \u00e8 la conseguenza dell'ascolto della Parola e della chiamata ricevuta dall'angelo. Matteo lo presenta come \u201cgiusto\u201d. Lo \u00e8 perch\u00e9 conosce la legge in vigore (e la conoscevano bene gli avversari di Ges\u00f9) ma ad essa contrappone Maria, autentico centro del suo agire (infrangendo la legge). \u00c8 \u201cgiusto\u201d non secondo le regole, ma secondo la sua umanit\u00e0 e fedelt\u00e0 alla chiamata ricevuta.\nAll'intervento dell'angelo risponde obbedendo alle sue parole. Come accadr\u00e0 poi al pubblicano Matteo: entrambi convinti del loro agire, entrambi capaci di ascoltare e poi vivere la chiamata ricevuta.\nGiuseppe port\u00f2 Maria da Nazaret a Betlemme; con lei condivise il dramma di non trovare alloggio e di partecipare al parto. Protesse la sua famiglia fuggendo in Egitto e li fece poi tornare a Nazaret. Un marito e padre premuroso!", "riflettere": "A Giuseppe, uomo del suo tempo, spettava il compito di dare nome al bimbo appena nato. Il suo profilo di padre trova spazio anche nella preghiera eucaristia: \u201cConcedi a tutti noi di partecipare alla festa eterna del tuo Regno, con la beata Vergine Maria, Madre di Ges\u00f9 e Madre nostra, con San Giuseppe suo sposo e con tutti i santi\u201d.", "preghfin": "Salve, custode del Redentore, e sposo della Vergine Maria.\nA te Dio affid\u00f2 il suo Figlio;\nin te Maria ripose la sua fiducia;\ncon te Cristo divent\u00f2 uomo.\nO Beato Giuseppe, mostrati padre anche per noi, e guidaci nel cammino della vita.\nOttienici grazia, misericordia e coraggio, e difendici da ogni male. Amen.\n<i>(Francesco, vescovo di Roma, </i>Patris corde<i>, Lettera Apostolica, 8 dicembre 2020)</i>"}