{"day": 11, "month": 3, "year": 2023, "weekday": 6, "date_str": "sabato 11 marzo 2023", "quotes": "Mic 7,14-15.18-20; Sal 102", "quote_vangelo": "secondo Luca (15,1-3.11-32)", "curatore": "Luigi Cioni, Massimo Salani", "prevangelo": "", "indications": "", "preghiniz": "Benedici il Signore, anima mia, quanto \u00e8 in me benedica il suo santo nome.\nBenedici il Signore, anima mia, non dimenticare tutti i suoi benefici.\nEgli perdona tutte le tue colpe, guarisce tutte le tue infermit\u00e0,\nsalva dalla fossa la tua vita, ti circonda di bont\u00e0 e misericordia.", "vangelo": "In quel tempo, si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: \u00abCostui accoglie i peccatori e mangia con loro\u00bb. Ed egli disse loro questa parabola: \u00abUn uomo aveva due figli. Il pi\u00f9 giovane dei due disse al padre: \u201cPadre, dammi la parte di patrimonio che mi spetta\u201d. Ed egli divise tra loro le sue sostanze.\nPochi giorni dopo, il figlio pi\u00f9 giovane, raccolte tutte le sue cose, part\u00ec per un paese lontano e l\u00e0 sperper\u00f2 il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominci\u00f2 a trovarsi nel bisogno. Allora and\u00f2 a mettersi al servizio di uno degli abitanti di quella regione, che lo mand\u00f2 nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla.\nAllora ritorn\u00f2 in s\u00e9 e disse: \u201cQuanti salariati di mio padre hanno pane in abbondanza e io qui muoio di fame! Mi alzer\u00f2, andr\u00f2 da mio padre e gli dir\u00f2: Padre, ho peccato verso il Cielo e davanti a te; non sono pi\u00f9 degno di essere chiamato tuo figlio. Trattami come uno dei tuoi salariati\u201d. Si alz\u00f2 e torn\u00f2 da suo padre.\nQuando era ancora lontano, suo padre lo vide, ebbe compassione, gli corse incontro, gli si gett\u00f2 al collo e lo baci\u00f2.\nIl figlio gli disse: \u201cPadre, ho peccato verso il Cielo e davanti a te; non sono pi\u00f9 degno di essere chiamato tuo figlio\u201d. Ma il padre disse ai servi: \u201cPresto, portate qui il vestito pi\u00f9 bello e fateglielo indossare, mettetegli l'anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perch\u00e9 questo mio figlio era morto ed \u00e8 tornato in vita, era perduto ed \u00e8 stato ritrovato\u201d. E cominciarono a far festa.\nIl figlio maggiore si trovava nei campi. Al ritorno, quando fu vicino a casa, ud\u00ec la musica e le danze; chiam\u00f2 uno dei servi e gli domand\u00f2 che cosa fosse tutto questo. Quello gli rispose: \u201cTuo fratello \u00e8 qui e tuo padre ha fatto ammazzare il vitello grasso, perch\u00e9 lo ha riavuto sano e salvo\u201d. Egli si indign\u00f2, e non voleva entrare.\nSuo padre allora usc\u00ec a supplicarlo. Ma egli rispose a suo padre: \u201cEcco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che \u00e8 tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso\u201d. Gli rispose il padre: \u201cFiglio, tu sei sempre con me e tutto ci\u00f2 che \u00e8 mio \u00e8 tuo; ma bisognava far festa e rallegrarsi, perch\u00e9 questo tuo fratello era morto ed \u00e8 tornato in vita, era perduto ed \u00e8 stato ritrovato\u201d\u00bb.", "medita": "La parabola del Padre misericordioso costituisce la croce e la delizia di ciascuno di noi: croce perch\u00e9 in tutta onest\u00e0 sappiamo che le figure dl figlio minore dissipatore dei beni paterni e quella del figlio maggiore gretto e meschino non ci sono mai del tutto estranee. Delizia perch\u00e9 la consapevolezza di avere un padre che sta alla finestra ad attendere il nostro ritorno, che ci viene incontro e che ci perdona nonostante i nostri stupidi balbettii e le nostre futili giustificazioni non pu\u00f2 non provocare in noi altro che una gioia profonda.\nDopo questa rivelazione di Ges\u00f9 noi sappiamo che abbiamo sempre la possibilit\u00e0 di ripartire, di rinascere di nuovo, di cancellare il passato e tornare a fare festa con chi, nonostante noi, non ha mai smesso di volerci bene. Certamente dobbiamo anche tener conto del fatto che molti di coloro che ci vivono accanto non comprenderanno tutto questo e, mossi non dall'amore, ma dal desiderio di rivalsa, invocheranno nei nostri riguardi lunghe espiazioni e pene esemplari.\nNiente di nuovo, verrebbe da dire, n\u00e9 nella societ\u00e0, n\u00e9 nella chiesa, ma questa figura di Padre rimane come un modello e un monito costanti. Nessuno di noi pu\u00f2 dire di essere esente da colpe, nessuno di noi pu\u00f2 dire di non aver bisogno di perdono. Noi possiamo solo guardare alla finestra della nostra casa e sperare di vedere accanto al padre (e mi verrebbe da dire anche la madre) un fratello o una sorella che, prima di giudicarmi, piangesse per la gioia del mio ritorno.", "riflettere": "In questo brano certamente sono evidenziati tutti i limiti della nostra giustizia, della ricerca dell'uguaglianza. Ges\u00f9 ci dice che Dio, proprio perch\u00e9 ci ama tutti del suo affetto infinito, ha per ciascuno di noi un trattamento particolare; sa ci\u00f2 di cui abbiamo bisogno e ci ama tutti in modo diverso.", "preghfin": "Possa il Signore Ges\u00f9 toccare i nostri occhi\nper renderci capaci di guardare non ci\u00f2 che si vede,\nma quello che non si vede!\nPossa aprire i nostri occhi\nperch\u00e9 contemplino non il presente, ma l'avvenire.\nE possa donarci gli occhi del cuore\ncon i quali possiamo vedere Dio\nattraverso lo Spirito.\n<i>(Origene)</i>"}