{"day": 6, "month": 6, "year": 2023, "weekday": 2, "date_str": "marted\u00ec 6 giugno 2023", "quotes": "Tb 2,9-14; Sal 111", "quote_vangelo": "secondo Marco (12,13-17)", "curatore": "Chiara e Giovanni Bonaccorsi", "prevangelo": "", "indications": "", "preghiniz": "Acclami al Signore tutta la terra,\ngridate, esultate con canti di gioia.\nCantate inni al Signore con l'arpa,\ncon l'arpa e con suono melodioso;\ncon la tromba e al suono del corno\nacclamate davanti al re, il Signore.\nFrema il mare e quanto racchiude,\nil mondo e i suoi abitanti.\nI fiumi battano le mani,\nesultino insieme le montagne\ndavanti al Signore che viene,\nche viene a giudicare la terra.\nGiudicher\u00e0 il mondo con giustizia\ne i popoli con rettitudine.\n<i>(Salmo 98)</i>", "vangelo": "In quel tempo, mandarono da Ges\u00f9 alcuni farisei ed erodiani, per coglierlo in fallo nel discorso. Vennero e gli dissero: \u00abMaestro, sappiamo che sei veritiero e non hai soggezione di alcuno, perch\u00e9 non guardi in faccia a nessuno, ma insegni la via di Dio secondo verit\u00e0. \u00c8 lecito o no pagare il tributo a Cesare? Lo dobbiamo dare, o no?\u00bb.\nMa egli, conoscendo la loro ipocrisia, disse loro: \u00abPerch\u00e9 volete mettermi alla prova? Portatemi un denaro: voglio vederlo\u00bb. Ed essi glielo portarono.\nAllora disse loro: \u00abQuesta immagine e l'iscrizione, di chi sono?\u00bb. Gli risposero: \u00abDi Cesare\u00bb. Ges\u00f9 disse loro: \u00abQuello che \u00e8 di Cesare rendetelo a Cesare, e quello che \u00e8 di Dio, a Dio\u00bb. E rimasero ammirati di lui.", "medita": "Ci sono tre volti in questo brano del vangelo. C'\u00e8 il volto dei farisei, che per mettere Ges\u00f9 alla prova si nascondono dietro falsi complimenti (\u201cMaestro, sappiamo che sei veritiero\u201d). C'\u00e8 il volto di Cesare sulla moneta che viene portata a Ges\u00f9, il quale rappresenta il potere politico ed economico dei Romani, conquistatori di Israele. E infine c'\u00e8 il volto di Ges\u00f9, il Maestro che \u201cnon guarda in faccia nessuno\u201d (ma ci scruta nel profondo) e deve rispondere alle domande ipocrite dei farisei.\nIn questo contesto Ges\u00f9 fa due cose. Primo, smaschera i farisei per quello che vogliono realmente e vede il loro bluff. Secondo, rilancia: non si abbassa alla richiesta di una dichiarazione di ribellione contro i Romani, ma rilancia con un vero messaggio rivoluzionario, dare a Dio quel che \u00e8 di Dio.\nFacendo questo, ribadisce ancora una volta che il Vangelo non riguarda il potere degli uomini, non serve a rovesciare il governo dei Romani. Invece il Vangelo di Ges\u00f9 viene a rovesciare la relazione dell'uomo con Dio, che non chiama pi\u00f9 gli uomini servi ma figli.\nLa rivoluzione che Ges\u00f9 ci chiede di fare \u00e8 quindi quella di lasciare le cose del mondo al mondo. E dopo esserci alleggeriti di tutto ci\u00f2 che non riguarda Dio, dare a Dio quello che gli spetta, ovvero il nostro amore di figli.\nE quindi la sfida \u00e8 duplice. Da un lato discernere quali sono le cose del mondo, evitando di santificare ci\u00f2 che non ha a che fare con Dio. Dall'altro, fare spazio al Signore, coltivare un luogo sacro dentro di noi, dove si entra solo a piedi scalzi e si incontra il Dio del roveto ardente.", "riflettere": "Riconosciamo il volto del Signore nella nostra vita? Riusciamo a santificare il nostro quotidiano? Riusciamo a dedicare a Dio quello che gli spetta veramente o preferiamo pagare tributi maggiori a qualcos'altro (il lavoro, i nostri interessi, noi stessi)?", "preghfin": "Un germoglio spunter\u00e0 dal tronco di Iesse,\nun virgulto germoglier\u00e0 dalle sue radici.\nSu di lui si poser\u00e0 lo spirito del Signore,\nspirito di sapienza e di intelligenza,\nspirito di consiglio e di fortezza,\nspirito di conoscenza e di timore del Signore.\nSi compiacer\u00e0 del timore del Signore.\nNon giudicher\u00e0 secondo le apparenze\ne non prender\u00e0 decisioni per sentito dire;\nma giudicher\u00e0 con giustizia i miseri\ne prender\u00e0 decisioni eque per gli oppressi del paese.\n<i>(Isaia 11, 1--4)</i>"}