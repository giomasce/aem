{"day": 26, "month": 6, "year": 2023, "weekday": 1, "date_str": "luned\u00ec 26 giugno 2023", "quotes": "Gn 12,1-9; Sal 32", "quote_vangelo": "secondo Matteo (7,1-5)", "curatore": "Chiara e Giovanni Bonaccorsi", "prevangelo": "", "indications": "", "preghiniz": "Ti ho fatto conoscere il mio peccato,\nnon ho coperto la mia colpa.\nHo detto: \u00abConfesser\u00f2 al Signore le mie iniquit\u00e0\u00bb\ne tu hai tolto la mia colpa e il mio peccato.\nPer questo ti prega ogni fedele\nnel tempo dell'angoscia;\nquando irromperanno grandi acque\nnon potranno raggiungerlo.\n<i>(Salmo 32)</i>", "vangelo": "In quel tempo, Ges\u00f9 disse ai suoi discepoli: \u00abNon giudicate, per non essere giudicati; perch\u00e9 con il giudizio con il quale giudicate sarete giudicati voi e con la misura con la quale misurate sar\u00e0 misurato a voi.\nPerch\u00e9 guardi la pagliuzza che \u00e8 nell'occhio del tuo fratello, e non ti accorgi della trave che \u00e8 nel tuo occhio? O come dirai al tuo fratello: \u201cLascia che tolga la pagliuzza dal tuo occhio\u201d, mentre nel tuo occhio c'\u00e8 la trave? Ipocrita! Togli prima la trave dal tuo occhio e allora ci vedrai bene per togliere la pagliuzza dall'occhio del tuo fratello\u00bb.", "medita": "L'indicazione che Ges\u00f9 d\u00e0 in questo brano \u00e8 categorica: non giudicate. Questa indicazione \u00e8 assoluta e non ammette eccezioni. E ugualmente categorica \u00e8 l'evidenza che Ges\u00f9 proclama nel paragrafo successivo: nei nostri occhi ci sono delle travi (\u201cgrandi cos\u00ec\u201d, potrebbe aggiungere), e tutto quello che noi facciamo invece \u00e8 spulciare le pagliuzze negli occhi altrui. Non ci stiamo forse perdendo qualcosa?\nQuindi in questo brano non vi \u00e8 solo un invito ad evitare il giudizio verso l'altro, ma soprattutto un'incitazione a volgere l'occhio verso noi stessi, cercando l'inevitabile trave che ci impedisce di vedere chiaramente. Ed \u00e8 soltanto dopo aver capito le approssimazioni del nostro sguardo, aver contemplato quanto la nostra visione delle cose sia distorta dalle nostre imperfezioni, aver riconosciuto quanto in ultima istanza siamo fragili e bisognosi di uno sguardo d'amore, che possiamo spostare i nostri occhi sui nostri fratelli e riconoscerli in quanto tali.\n\u00c8 a questo punto che un'altra tentazione potrebbe insinuarsi in noi: quella di giudicare talmente enorme e insormontabile la trave nel nostro occhio da non permetterci nemmeno di alzare gli occhi verso i fratelli. Ecco che l'indicazione categorica iniziale torna a salvarci: non giudicate. Non provate a misurare la lunghezza della vostra trave, non tentate di contrattare col Signore il peso delle vostre colpe. Solo lui pu\u00f2 giudicare. Ed il Vangelo ci \u00e8 venuto ad annunciare una buona novella: che il giudizio del Signore \u00e8 il giudizio di un padre, che ci conosce, scruta i nostri cuori e provvede per noi. Di che abbiamo paura?\nQuanto \u00e8 liberante questa prospettiva? Quanto ci conforta? Ci solleva sia dalla tentazione di giudicare gli altri che dalla paura di essere giudicati. E una volta liberati da queste tentazioni e paure possiamo volgere lo sguardo agli altri, riconoscendoli come fratelli, ugualmente fragili e ugualmente bisognosi dello sguardo di Dio, e accettarli per quello che sono: un dono del Signore.", "riflettere": "Riesco ad evitare il giudizio degli altri (e di me stesso) e lascio a Dio tale compito? Riesco a posare uno sguardo d'amore sugli altri e a riconoscere in loro la mia stessa fragilit\u00e0 e debolezza?", "preghfin": "O Signore e maestro della mia vita!\nTogli da me lo spirito di ozio, di scoraggiamento,\nla brama di potere e il vano parlare.\nDona invece al tuo servo\nlo Spirito di castit\u00e0, di umilt\u00e0, di pazienza e di amore.\nS\u00ec, o Signore e Re, concedimi\ndi vedere i miei errori e di non giudicare il mio fratello,\nperch\u00e9 tu sei il benedetto nei secoli dei secoli. Amen.\n<i>(Efrem il Siro)</i>"}