{"day": 13, "month": 6, "year": 2023, "weekday": 2, "date_str": "marted\u00ec 13 giugno 2023", "quotes": "2Cor 1,18-22; Sal 118", "quote_vangelo": "secondo Matteo (5,13-16)", "curatore": "Chiara e Giovanni Bonaccorsi", "prevangelo": "", "indications": "Sant'Antonio da Padova", "preghiniz": "Ti preghiamo, Signore: dona la salvezza!\nTi preghiamo, Signore: dona la vittoria!\nBenedetto colui che viene nel nome del Signore.\nVi benediciamo dalla casa del Signore.\nIl Signore \u00e8 Dio, egli ci illumina.\nFormate il corteo con rami frondosi\nfino agli angoli dell'altare.\nSei tu il mio Dio e ti rendo grazie,\nsei il mio Dio e ti esalto.\nRendete grazie al Signore, perch\u00e9 \u00e8 buono,\nperch\u00e9 il suo amore \u00e8 per sempre.\n<i>(Salmo 118)</i>", "vangelo": "In quel tempo, Ges\u00f9 disse ai suoi discepoli: \u00abVoi siete il sale della terra; ma se il sale perde il sapore, con che cosa lo si render\u00e0 salato? A null'altro serve che ad essere gettato via e calpestato dalla gente.\nVoi siete la luce del mondo; non pu\u00f2 restare nascosta una citt\u00e0 che sta sopra un monte, n\u00e9 si accende una lampada per metterla sotto il moggio, ma sul candelabro, e cos\u00ec fa luce a tutti quelli che sono nella casa. Cos\u00ec risplenda la vostra luce davanti agli uomini, perch\u00e9 vedano le vostre opere buone e rendano gloria al Padre vostro che \u00e8 nei cieli\u00bb.", "medita": "Sale e luce non sarebbero tanto importanti se non avessero qualcosa di insipido da insaporire o qualcosa di grigio da illuminare. Quindi n\u00e9 il sale n\u00e9 la luce esistono per loro stessi, ma per insaporire e illuminare altro. Usando queste semplici parole Ges\u00f9 spiega qual \u00e8 la missione della comunit\u00e0 cristiana, ovvero diffondersi nel mondo e non restare chiusa in se stessa.\nDa un lato quindi c'\u00e8 l'immagine del sale, che \u00e8 insignificante per la sua dimensione, anzi, quando agisce sparisce del tutto. Tuttavia se ne colgono lo stesso gli effetti. Cos\u00ec sono i discepoli: non sono tanti, non sono appariscenti ma hanno il compito di portare, rappresentare, la parola di Dio e dare sapore alla vita degli altri dopo aver assimilato il messaggio di Ges\u00f9, incarnandolo nella loro vita.\nQuindi anche noi come i discepoli dobbiamo incarnare il messaggio di Ges\u00f9 perch\u00e9 se la nostra vita non ha il sapore del Vangelo perdiamo significato, diventiamo insipidi.\nDall'altro lato c'\u00e8 l'immagine della lampada. I discepoli sono chiamati ad essere la lampada che porta la luce di Dio, sono invitati a riflettere la sua luce, quindi ad agire illuminati dalla sua sapienza, portando luce dove \u00e8 buio e colore dove \u00e8 grigio. Combattendo quindi la tentazione delle brutture e delle cose facili ma prive di senso.\nAnche noi, come i discepoli, dobbiamo risplendere davanti agli altri come esempio efficace dell'incarnazione del messaggio del Vangelo nella vita di tutti i giorni, affinch\u00e9 Dio possa, per mezzo nostro, manifestarsi agli altri.", "riflettere": "La mia vita \u00e8 saporita? Riesco a dare un senso ad essa grazie alle parole del Vangelo? Sono capace di rendere visibile la profondit\u00e0 delle cose, la preziosit\u00e0 del creato, la dignit\u00e0 della vita?", "preghfin": "Rendici sale, Signore,\nper rendere gustoso il mondo.\nRendici luce, Signore,\nper illuminare ogni angolo buio.\nBasta poco sale per dare un buon sapore;\npoca luce pu\u00f2 bastare\nper sciogliere le tenebre pi\u00f9 oscure.\nInsegnaci a credere, Signore,\nche non serve essere i migliori o i pi\u00f9 grandi.\nPer far risplendere nel mondo il tuo amore\nbasta essere, in semplicit\u00e0 e povert\u00e0,\nsale buono e luce intensa. Amen.\n<i>(Suor Mariangela Tasselli)</i>"}