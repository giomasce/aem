{"day": 20, "month": 6, "year": 2023, "weekday": 2, "date_str": "marted\u00ec 20 giugno 2023", "quotes": "2Cor 8,1-9; Sal 145", "quote_vangelo": "secondo Matteo (5,43-48)", "curatore": "Chiara e Giovanni Bonaccorsi", "prevangelo": "", "indications": "", "preghiniz": "Il glorioso splendore della tua maest\u00e0\ne le tue meraviglie voglio meditare.\nParlino della tua terribile potenza:\nanch'io voglio raccontare la tua grandezza.\nDiffondano il ricordo della tua bont\u00e0 immensa,\nacclamino la tua giustizia.\nMisericordioso e pietoso \u00e8 il Signore,\nlento all'ira e grande nell'amore.\nBuono \u00e8 il Signore verso tutti,\nla sua tenerezza si espande su tutte le creature.\nTi lodino, Signore, tutte le tue opere\ne ti benedicano i tuoi fedeli.\nDicano la gloria del tuo regno\ne parlino della tua potenza,\nper far conoscere agli uomini le tue imprese\ne la splendida gloria del tuo regno.\n<i>(Salmo 145)</i>", "vangelo": "In quel tempo, Ges\u00f9 disse ai suoi discepoli: \u00abAvete inteso che fu detto: \u201cAmerai il tuo prossimo\u201d e odierai il tuo nemico. Ma io vi dico: amate i vostri nemici e pregate per quelli che vi perseguitano, affinch\u00e9 siate figli del Padre vostro che \u00e8 nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti.\nInfatti, se amate quelli che vi amano, quale ricompensa ne avete? Non fanno cos\u00ec anche i pubblicani? E se date il saluto soltanto ai vostri fratelli, che cosa fate di straordinario? Non fanno cos\u00ec anche i pagani?\nVoi, dunque, siate perfetti come \u00e8 perfetto il Padre vostro celeste\u00bb.", "medita": "Dopo aver scardinato il principio dell'\u201cocchio per occhio\u201d, Ges\u00f9 fa un altro affondo, ancora pi\u00f9 radicale contro le logiche dei farisei.\nInfatti, non \u00e8 raro trovare nell'Antico Testamento giustificazioni all'odio verso i nemici d'Israele soprattutto in quanto nemici di Dio e quindi legittimi oggetti di odio e violenza. E contro queste logiche che Ges\u00f9 oppone un amore radicale, non solo nel privato delle relazioni personali, ma anche verso i nemici della comunit\u00e0.\nL'atteggiamento che Ges\u00f9 vuole scardinare \u00e8 quello tribale, che ha sempre caratterizzato la storia di Israele e quella umana. Le nostre trib\u00f9 sono la famiglia, il luogo di lavoro, gli amici, le associazioni e regrediamo allo stato tribale nel nostro quotidiano quando ci sentiamo aggrediti. Allo stesso tempo, comportarci come trib\u00f9 ci \u00e8 utile per navigare la complessit\u00e0 della vita, visto che ci permette di identificare un nemico comune e di coordinarci verso uno scopo condiviso, lasciandoci la scusa del \u201cio stavo eseguendo gli ordini del capo trib\u00f9\u201d o \u201ccos\u00ec si fa nella mia trib\u00f9\u201d. Per questo spesso chi vuole comandare vorrebbe farci sentire come una trib\u00f9 in guerra, a costo anche di inventarsi un nemico che non esiste.\nEcco, Ges\u00f9 vuole spezzare queste catene che ci spingono a comportarci come branchi di animali, disperati e accecati per la paura di non avere risorse. E sa che questo da un lato vuol dire portare divisione all'interno delle nostre trib\u00f9 (il figlio contro il padre e la figlia contro la madre), dall'altro risveglia in noi la paura di ritrovarci soli, indifesi, senza il sostegno del branco. Ma la risposta a questa fondamentale solitudine dell'uomo non \u00e8 accettare che siamo tutti la preda di qualcun'altro, bens\u00ec che siamo l'oggetto di amore di qualcuno, il Signore, e che quindi non siamo mai soli. E mettendo questo al centro, la nostra vita si sbilancia in un'altra direzione, verso l'altro e non contro, e da questo possiamo iniziare a costruire vere comunit\u00e0.", "riflettere": "Qual \u00e8 la mia trib\u00f9, il mio branco? Quando \u00e8 che mi comporto in maniera irrazionale ed egoistica per farne parte? Riesco invece a liberarmi da questi condizionamenti per permettere al Signore di farsi spazio nella mia vita?", "preghfin": "Vieni, Signore Ges\u00f9, donaci l'intelligenza per vagliare ogni cosa\ne la forza per scegliere ci\u00f2 che \u00e8 buono.\nDonaci la voce per gridare di prepararti la strada,\ne coraggio per essere i primi a prepararla.\nDonaci la capacit\u00e0 di essere sempre lieti anche quando la tua parola,\nche innalza i piccoli e abbassa i forti, ci pone contro la logica umana.\nDonaci di consolare chi sta peggio di noi, di confortare chi soffre pi\u00f9 di noi,\ndi rallegrare chi ha meno gioia di noi, di farci vicini a chi ha bisogno di noi. Amen!\n<i>(Don Tonino Lasconi)</i>"}