{"day": 30, "month": 10, "year": 2023, "weekday": 1, "date_str": "luned\u00ec 30 ottobre 2023", "quotes": "Rm 8,12-17; Sal 67", "quote_vangelo": "secondo Luca (13,10-17)", "curatore": "Manuela Baracani", "prevangelo": "", "indications": "", "preghiniz": "Signore, l'Amore \u00e8 paziente, donami la pazienza che sa affrontare un giorno dopo l'altro.\nSignore, l'Amore \u00e8 benigno, aiutami a voler sempre il suo bene prima del mio.\nSignore, l'Amore non \u00e8 invidioso, insegnami a gioire di ogni successo.\nSignore, l'Amore non si vanta, rammentami di non rinfacciargli ci\u00f2 che faccio per lui.\nSignore, l'Amore non si gonfia, concedimi il coraggio di dire: \u201cHo sbagliato\u201d.\nSignore, l'Amore non manca di rispetto, fa' ch'io possa vedere nel suo volto il tuo volto.\nSignore, l'Amore non cerca l'interesse, soffia nella nostra vita il vento della gratuit\u00e0.\nSignore, l'Amore non si adira, allontana i gesti e le parole che feriscono.\nSignore, l'Amore non tiene conto del male ricevuto, riconciliaci nel perdono che dimentica i torti.\nSignore, l'Amore non gode dell'ingiustizia, apri il nostro cuore ai bisogni di chi ci sta accanto.\nSignore, l'Amore si compiace della verit\u00e0, guida i nostri passi verso di te che sei Via, Verit\u00e0 e Vita.\nSignore, l'Amore tutto copre, tutto crede, tutto spera, tutto sopporta.\nAiutaci a coprire d'Amore i giorni che vivremo insieme.\nAiutaci a credere che l'Amore sposta le montagne.\nAiutaci a sperare nell'Amore oltre ogni speranza.\n<i>(Carit\u00e0, preghiera della Caritas italiana)</i>", "vangelo": "In quel tempo, Ges\u00f9 stava insegnando in una sinagoga in giorno di sabato. C'era l\u00e0 una donna che uno spirito teneva inferma da diciotto anni; era curva e non riusciva in alcun modo a stare diritta. Ges\u00f9 la vide, la chiam\u00f2 a s\u00e9 e le disse: \u00abDonna, sei liberata dalla tua malattia\u00bb. Impose le mani su di lei e subito quella si raddrizz\u00f2 e glorificava Dio.\nMa il capo della sinagoga, sdegnato perch\u00e9 Ges\u00f9 aveva operato quella guarigione di sabato, prese la parola e disse alla folla: \u00abCi sono sei giorni in cui si deve lavorare; in quelli dunque venite a farvi guarire e non in giorno di sabato\u00bb.\nIl Signore gli replic\u00f2: \u00abIpocriti, non \u00e8 forse vero che, di sabato, ciascuno di voi slega il suo bue o l'asino dalla mangiatoia, per condurlo ad abbeverarsi? E questa figlia di Abramo, che Satana ha tenuto prigioniera per ben diciotto anni, non doveva essere liberata da questo legame nel giorno di sabato?\u00bb.\nQuando egli diceva queste cose, tutti i suoi avversari si vergognavano, mentre la folla intera esultava per tutte le meraviglie da lui compiute.", "medita": "Diciotto anni. Quanto lunga attesa ha vissuto la donna del Vangelo. E quale gioia scaturisce da una guarigione tanto desiderata e ormai inaspettata. Nell'uomo che crede la gioia della guarigione \u00e8 naturalmente un'occasione di rapporto con il Signore: la donna glorificava Dio. L'uomo che crede non \u00e8 mai solo.\n\u00c8 Ges\u00f9 a chiamare la donna. Stavolta non \u00e8 qualcuno della folla che si avvicina chiedendo insistentemente la guarigione, ma \u00e8 Ges\u00f9 che vede la donna e la chiama. Che meraviglia sentirsi chiamati per nome! La gratuit\u00e0 del gesto di Ges\u00f9, del Suo amore si esprime nella delicata tenerezza con cui Egli vede il suo bisogno e la chiama a S\u00e9 senza che ella lo chieda. La tenerezza di un amore inaspettato per la nostra persona \u00e8 un altro dei segnali con cui il Signore si manifesta nella nostra vita.\nIl capo della sinagoga per\u00f2 si rivolge alla folla e la redarguisce, non avendo forse il coraggio di rimproverare direttamente Ges\u00f9. In lui la legge, la normativa, vince sull'amore alla persona, rendendolo stolto e cieco: la legge viene svuotata di senso se non si basa su un amore alla persona. Cos\u00ec Benedetto XIV diceva: \u201cLa verit\u00e0 va cercata, trovata ed espressa nell'\u00abeconomia\u00bb della carit\u00e0, ma la carit\u00e0 a sua volta va compresa, avvalorata e praticata nella luce della verit\u00e0\u201d. E ancora: \u201cLa maggiore forza a servizio dello sviluppo \u00e8 quindi un umanesimo cristiano, che ravvivi la carit\u00e0 e si faccia guidare dalla verit\u00e0, accogliendo l'una e l'altra come dono permanente di Dio\u201d (<i>Caritas in veritate</i>, Benedetto XVI).", "riflettere": "Chiediamo allo Spirito Santo la luce dell'amore e della verit\u00e0 per essere guidati da un umanesimo vero e cristiano nel rapporto con il mondo e con i nostri fratelli.", "preghfin": "Signore, insegnami a non parlare\ncome un bronzo risonante\no un cembalo squillante, ma con amore.\nRendimi capace di comprendere\ne dammi la fede che muove le montagne, ma con l'amore.\nInsegnami quell'amore che \u00e8 sempre paziente e sempre gentile;\nmai geloso, presuntuoso, egoista o permaloso;\nl'amore che prova gioia nella verit\u00e0,\nsempre pronto a perdonare,\na credere, a sperare e a sopportare.\nInfine, quando tutte le cose finite\nsi dissolveranno e tutto sar\u00e0 chiaro,\nche io possa essere stato il debole ma costante\nriflesso del tuo amore perfetto.\n<i>(Madre Teresa di Calcutta)</i>"}