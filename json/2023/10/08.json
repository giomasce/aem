{"day": 8, "month": 10, "year": 2023, "weekday": 7, "date_str": "domenica 8 ottobre 2023", "quotes": "Is 5,1-7; Sal 79; Fil 4,6-9", "quote_vangelo": "secondo Matteo (21,33-43)", "curatore": "Manuela Baracani", "prevangelo": "", "indications": "Salterio: terza settimana", "preghiniz": "Salvami, Signore! Non c'\u00e8 pi\u00f9 un uomo giusto;\nsono scomparsi i fedeli tra i figli dell'uomo.\nSi dicono menzogne l'uno all'altro,\nlabbra adulatrici parlano con cuore doppio.\n\u00abPer l'oppressione dei miseri e il gemito dei poveri,\necco, mi alzer\u00f2\u2014dice il Signore\u2014;\nmetter\u00f2 in salvo chi \u00e8 disprezzato\u00bb.\nLe parole del Signore sono parole pure,\nargento separato dalle scorie nel crogiuolo,\nraffinato sette volte.\nTu, o Signore, le manterrai,\nci proteggerai da questa gente, per sempre,\nanche se attorno si aggirano i malvagi\ne cresce la corruzione in mezzo agli uomini.\n<i>(Salmo 12)</i>", "vangelo": "In quel tempo, Ges\u00f9 disse ai capi dei sacerdoti e agli anziani del popolo: \u00abAscoltate un'altra parabola: c'era un uomo, che possedeva un terreno e vi piant\u00f2 una vigna. La circond\u00f2 con una siepe, vi scav\u00f2 una buca per il torchio e costru\u00ec una torre. La diede in affitto a dei contadini e se ne and\u00f2 lontano.\nQuando arriv\u00f2 il tempo di raccogliere i frutti, mand\u00f2 i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono. Mand\u00f2 di nuovo altri servi, pi\u00f9 numerosi dei primi, ma li trattarono allo stesso modo.\nDa ultimo mand\u00f2 loro il proprio figlio dicendo: \u201cAvranno rispetto per mio figlio!\u201d. Ma i contadini, visto il figlio, dissero tra loro: \u201cCostui \u00e8 l'erede. Su, uccidiamolo e avremo noi la sua eredit\u00e0!\u201d. Lo presero, lo cacciarono fuori dalla vigna e lo uccisero.\nQuando verr\u00e0 dunque il padrone della vigna, che cosa far\u00e0 a quei contadini?\u00bb.\nGli risposero: \u00abQuei malvagi, li far\u00e0 morire miseramente e dar\u00e0 in affitto la vigna ad altri contadini, che gli consegneranno i frutti a suo tempo\u00bb.\nE Ges\u00f9 disse loro: \u00abNon avete mai letto nelle Scritture: \u201cLa pietra che i costruttori hanno scartato \u00e8 diventata la pietra d'angolo; questo \u00e8 stato fatto dal Signore ed \u00e8 una meraviglia ai nostri occhi\u201d?\nPerci\u00f2 io vi dico: a voi sar\u00e0 tolto il regno di Dio e sar\u00e0 dato a un popolo che ne produca i frutti\u00bb.", "medita": "Il Signore parla con le labbra dei bambini e dei lattanti; \u00e8 quando sono debole che sono forte in Cristo; la pietra scartata \u00e8 divenuta testata d'angolo. Questo \u00e8 il modo di agire del Signore, e un segno evidente della sua Presenza: quando accade ci\u00f2 che umanamente non viene considerato possibile. \u201c\u00c8 una meraviglia ai nostri occhi\u201d: lo stupore nel contemplare persone che non ci aspettavamo avessero una profondit\u00e0, una diversit\u00e0, una santit\u00e0 eccezionali \u00e8 un chiaro segno dell'azione del Signore, che compie ci\u00f2 che \u00e8 impossibile all'uomo. Come pi\u00f9 volte ricorda San Paolo, Dio si serve della debolezza dell'uomo per dimostrare la sua forza, perch\u00e9 sia chiaro che l'azione non \u00e8 cosa umana, ma divina. Cos\u00ec le nostre debolezze non sono pi\u00f9 una prigione, una colpa, un impedimento alla perfezione, come sono giudicate dal mondo, ma diventano il terreno fecondo per la manifestazione di Dio. Di nuovo dobbiamo rinunciare a essere protagonisti, ma lasciare umilmente spazio alla Sua volont\u00e0, che pu\u00f2 fare meraviglie e rendere molto frutto. Perch\u00e9 questo vuole Dio da noi: che produciamo frutto dalla vigna che ci ha affidato. Il Signore ci affida molte cose nella vita, e soprattutto molte persone. Ci \u00e8 richiesta una cura per ci\u00f2 che abbiamo intorno, e ci \u00e8 richiesto di farlo fruttare. E questo accade se accettiamo di non essere noi i solitari protagonisti e beneficiari di ci\u00f2 che egli ci ha affidato, come egoisticamente fanno i contadini della parabola. Ci\u00f2 che abbiamo ci \u00e8 stato affidato gratuitamente, non \u00e8 nato da una nostra bravura.\n\u201cA voi sar\u00e0 tolto il regno di Dio e sar\u00e0 dato a un popolo che ne produca i frutti\u201d. Questo presuppone che il regno di Dio sia gi\u00e0 presente, il seme sia gi\u00e0 in mezzo a noi, e debba solo trovare un terreno fertile per germogliare e fiorire.", "riflettere": "Signore, donaci l'umilt\u00e0 di considerare la vita e il mondo come un dono a noi affidato da curare e far fruttificare.", "preghfin": "La pietra che i costruttori hanno scartato\nora \u00e8 pietra angolare.\n\u00c8 meglio rifugiarsi nel Signore\nche sperare negli uomini.\n\u00c8 meglio rifugiarsi nel Signore\nche sperare nei pr\u00ecncipi.\nTi ringrazio, perch\u00e9 mi hai esaudito:\nfosti per me la salvezza.\nLa pietra scartata dai costruttori\nora \u00e8 pietra angolare.\nBenedetto chi viene nel nome del Signore!\nVi benediciamo dalla casa del Signore.\nTu sei il mio Dio, io ti ringrazier\u00f2;\nmio Dio, ti esalter\u00f2.\n<i>(Salmo 117)</i>"}