{"day": 15, "month": 10, "year": 2023, "weekday": 7, "date_str": "domenica 15 ottobre 2023", "quotes": "Is 25,6-10a; Sal 22; Fil 4,12-14.19-20", "quote_vangelo": "secondo Matteo (22,1-14)", "curatore": "Manuela Baracani", "prevangelo": "", "indications": "Salterio: quarta settimana\nSanta Teresa d'Avila", "preghiniz": "Paziente e misericordioso \u00e8 il Signore,\nlento all'ira e ricco di grazia.\nBuono \u00e8 il Signore verso tutti,\nla sua tenerezza si espande su tutte le creature.\nTi lodino, Signore, tutte le tue opere\ne ti benedicano i tuoi fedeli.\nGli occhi di tutti sono rivolti a te in attesa\ne tu provvedi loro il cibo a suo tempo.\nGiusto \u00e8 il Signore in tutte le sue vie,\nsanto in tutte le sue opere.\nIl Signore \u00e8 vicino a quanti lo invocano,\na quanti lo cercano con cuore sincero.\n<i>(Salmo 144)</i>", "vangelo": "In quel tempo, Ges\u00f9 riprese a parlare con parabole [ai capi dei sacerdoti e ai farisei] e disse: \u00abIl regno dei cieli \u00e8 simile a un re, che fece una festa di nozze per suo figlio. Egli mand\u00f2 i suoi servi a chiamare gli invitati alle nozze, ma questi non volevano venire.\nMand\u00f2 di nuovo altri servi con quest'ordine: Dite agli invitati: \u201cEcco, ho preparato il mio pranzo; i miei buoi e gli animali ingrassati sono gi\u00e0 uccisi e tutto \u00e8 pronto; venite alle nozze!\u201d. Ma quelli non se ne curarono e andarono chi al proprio campo, chi ai propri affari; altri poi presero i suoi servi, li insultarono e li uccisero. Allora il re si indign\u00f2: mand\u00f2 le sue truppe, fece uccidere quegli assassini e diede alle fiamme la loro citt\u00e0.\nPoi disse ai suoi servi: \u201cLa festa di nozze \u00e8 pronta, ma gli invitati non erano degni; andate ora ai crocicchi delle strade e tutti quelli che troverete, chiamateli alle nozze\u201d. Usciti per le strade, quei servi radunarono tutti quelli che trovarono, cattivi e buoni, e la sala delle nozze si riemp\u00ec di commensali.\nIl re entr\u00f2 per vedere i commensali e l\u00ec scorse un uomo che non indossava l'abito nuziale. Gli disse: \u201cAmico, come mai sei entrato qui senza l'abito nuziale?\u201d. Quello ammutol\u00ec. Allora il re ordin\u00f2 ai servi: \u201cLegatelo mani e piedi e gettatelo fuori nelle tenebre; l\u00e0 sar\u00e0 pianto e stridore di denti\u201d. Perch\u00e9 molti sono chiamati, ma pochi eletti\u00bb.", "medita": "Sembra una cosa assurda, incredibile essere invitati a una festa di nozze e rifiutare di andare. Eppure forse non \u00e8 cosa tanto diversa dalla condizione in cui ci troviamo nella vita quotidiana: essere presi da un proprio lavoro, un proprio progetto, una propria idea, e non lasciare dunque spazio al qualcosa che di esterno venga a sconvolgere i nostri piani. Questo sguardo ottuso e chiuso ci preclude la gioia di una festa e l'entrare del regno di Dio nella nostra vita quotidiana. Colpisce come di nuovo condizione essenziale per far parte del regno di Dio \u00e8 l'accoglienza. Un'accoglienza che non dipende dal nostro passato, da se siamo stati buoni o cattivi, dal luogo in cui i servi del re ci hanno incontrato per invitarci alle nozze. Dipende soltanto dal nostro desiderio di essere introdotti alle nozze, dal desiderio di partecipare alla festa, dalla trepidazione con cui la attendiamo. Il manifestarsi del regno di Dio \u00e8 sempre legato a una grande gioia: la testimonianza di santi pieni di fede e letizia nella malattia, nella guerra, nella fatica, nella banale e abitudinaria vita quotidiana. Chi desidera esserne parte comincia a seguire i santi, e comincia il cammino cristiano vero, di compagnia a Ges\u00f9. Ma questo implica la necessit\u00e0 di un cambiamento di s\u00e9, di vestire abiti nuziali. Essi per Giovanni sono le \u201copere giuste dei santi\u201d (Apocalisse 19, 8), ovvero l'azione concorde con la bellezza della fede vista e vissuta. Si tratta dunque di tradurre in opere ci\u00f2 che ci ha affascinato della vita cristiana.", "riflettere": "Preghiamo perch\u00e9 oggi ci venga donata la grazia della disponibilit\u00e0 di cuore, ovvero l'apertura ad accettare il disegno di Dio, anche quando non concorde con i nostri progetti.", "preghfin": "Signore fa di me ci\u00f2 che vuoi!\nNon cerco di sapere in anticipo il Tuo disegno su di me!\nVoglio ci\u00f2 che Tu vuoi per me.\nNon riesco a dire: \u201cDovunque andrai io ti seguir\u00f2\u201d, perch\u00e9 sono tanto debole,\nma mi dono a Te perch\u00e9 sia Tu a prendermi per mano.\nVoglio seguirti nel dolore, non ti chiedo che la forza necessaria.\nCome una meridiana che non indica l'ora se non con il sole,\ncos\u00ec io voglio essere orientato da Te.\nSo che Tu vuoi guidarmi e servirti di me.\nSo che solo passando per il gelo del dolore arriver\u00f2 all'incendio dell'amore.\nLa notte non \u00e8 poi tanto scura\nda non riuscire a trovare da qualche parte una \u201cPiccola Stella\u201d,\nc'\u00e8 una luce e quella luce sei Tu.\nAbbracciami Signore, tienimi stretto a Te;\nsento la Tua carezza che mi sfiora, il Tuo calore, il Tuo amore,\nnon ho paura sono fra le Tue forti braccia, sono sereno!"}