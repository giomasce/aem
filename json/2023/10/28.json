{"day": 28, "month": 10, "year": 2023, "weekday": 6, "date_str": "sabato 28 ottobre 2023", "quotes": "Ef 2,19-22; Sal 18", "quote_vangelo": "secondo Luca (6,12-16)", "curatore": "Manuela Baracani", "prevangelo": "", "indications": "Santi Simone e Giuda", "preghiniz": "O Madre dolce, unisci la mia anima a Ges\u00f9,\npoich\u00e9 solo allora potr\u00f2 superare tutte le prove e le esperienze\ne solo in unione con Ges\u00f9 i miei piccoli sacrifici saranno graditi a Dio.\nMadre dolcissima, ammaestrami sulla vita interiore.\nLa spada della sofferenza non mi spezzi mai.\nO Vergine pura, infondi la fortezza nel mio cuore e custodiscilo.\n<i>(Santa Faustina Kowalska)</i>", "vangelo": "In quei giorni, Ges\u00f9 se ne and\u00f2 sul monte a pregare e pass\u00f2 tutta la notte pregando Dio. Quando fu giorno, chiam\u00f2 a s\u00e9 i suoi discepoli e ne scelse dodici, ai quali diede anche il nome di apostoli: Simone, al quale diede anche il nome di Pietro; Andrea, suo fratello; Giacomo, Giovanni, Filippo, Bartolomeo, Matteo, Tommaso; Giacomo, figlio di Alfeo; Simone, detto Zelota; Giuda, figlio di Giacomo; e Giuda Iscariota, che divenne il traditore.\nDisceso con loro, si ferm\u00f2 in un luogo pianeggiante. C'era gran folla di suoi discepoli e gran moltitudine di gente da tutta la Giudea, da Gerusalemme e dal litorale di Tiro e di Sid\u00f2ne, che erano venuti per ascoltarlo ed essere guariti dalle loro malattie; anche quelli che erano tormentati da spiriti impuri venivano guariti. Tutta la folla cercava di toccarlo, perch\u00e9 da lui usciva una forza che guariva tutti.", "medita": "In questo Vangelo Ges\u00f9 si ritira a pregare una notte intera prima di chiamare a s\u00e9 i suoi discepoli. Quale rapporto ha con il Padre, e quanto intensa la Sua preghiera per resistere un'intera notte senza dormire dialogando con Lui! Emerge chiaramente l'importanza di pregare prima di prendere una decisione: che la nostra azione non sia basata sul nostro volere, ma ispirata dal Signore. Pregare \u00e8 ri-fissare lo sguardo sulla vera dimensione delle cose: prendere nuovamente consapevolezza che il nostro cammino dipende innanzitutto dallo sguardo misericordioso del Padre. Permette inoltre di riconfermare per chi si viva, per chi si agisca e per quale obiettivo ci si muova, di spostare l'attenzione dall'ansia delle cose da fare al motivo per cui le si fa. Per chi, per che cosa viviamo? Qual \u00e8 il senso della nostra presenza sulla terra? Di certo non le opere, talvolta grandi, ma di norma piccole e occasionalmente irrisorie, che dobbiamo compiere. Non certo per la lista di azioni di dovere e piacere che ci attende ogni volta che apriamo gli occhi al mattino. Il nostro dovere di ogni giorno \u00e8 diventare uomini\u2014cio\u00e8 a immagine di Dio\u2014e amare Dio e gli altri, attraverso tutte le azioni che ci aspettano lungo la giornata.\nLa preghiera, la contemplazione, fa nascere in noi una forza che supera di gran lunga le nostre possibilit\u00e0. <i>\u201c[\u2026] da lui usciva una forza che guariva tutti\u201d.</i> Non \u00e8 nostra: lasciare spazio allo Spirito Santo gli permette di agire usandoci come strumento e guarire chi \u00e8 intorno a noi. E l'uomo, la folla, ha bisogno innanzitutto di ascoltare parole che guariscano l'anima e che guariscano il corpo.", "riflettere": "Troviamo il tempo del silenzio e della preghiera per lasciare allo Spirito, in una giornata piena di frastuono, lo spazio per riempire il nostro cuore e riversarsi abbondante sugli altri tramite noi.", "preghfin": "O cor' soave, cor' del mio Signore,\nferito gravemente\nnon da coltel pungente,\nma dallo stral che fabbric\u00f2 l'Amore.\nO cor' soave, quand'io ti rimiro,\nposto in tanta agonia,\nmanca l'anima mia,\nn\u00e9 voce s'ode pi\u00f9 n\u00e9 men sospiro.\n<i>(Francesco Soto de Langa, </i>Lauda<i>)</i>"}