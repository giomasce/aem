{"day": 11, "month": 10, "year": 2023, "weekday": 3, "date_str": "mercoled\u00ec 11 ottobre 2023", "quotes": "Gio 4,1-11; Sal 85", "quote_vangelo": "secondo Luca (11,1-4)", "curatore": "Manuela Baracani", "prevangelo": "", "indications": "", "preghiniz": "Guidami Tu, Luce gentile,\nattraverso il buio che mi circonda,\nsii Tu a condurmi!\nLa notte \u00e8 oscura e sono lontano da casa,\nsii Tu a condurmi!\nSostieni i miei piedi vacillanti:\nio non chiedo di vedere\nci\u00f2 che mi attende all'orizzonte,\nun passo solo mi sar\u00e0 sufficiente.\nNon mi sono mai sentito come mi sento ora,\nn\u00e9 ho pregato che fossi Tu a condurmi.\nAmavo scegliere e scrutare il mio cammino;\nma ora sii Tu a condurmi!\nAmavo il giorno abbagliante, e malgrado la paura,\nil mio cuore era schiavo dell'orgoglio;\nnon ricordare gli anni ormai passati.\nCos\u00ec a lungo la tua forza mi ha benedetto,\ne certo mi condurr\u00e0 ancora,\nlanda dopo landa, palude dopo palude,\noltre rupi e torrenti, finch\u00e9 la notte scemer\u00e0;\ne con l'apparire del mattino\nrivedr\u00f2 il sorriso di quei volti angelici\nche da tanto tempo amo\ne per poco avevo perduto.\n<i>(San John Henry Newman, </i>Guidami Luce Gentile<i>)</i>", "vangelo": "Ges\u00f9 si trovava in un luogo a pregare; quando ebbe finito, uno dei suoi discepoli gli disse: \u00abSignore, insegnaci a pregare, come anche Giovanni ha insegnato ai suoi discepoli\u00bb.\nEd egli disse loro: \u00abQuando pregate, dite: Padre, sia santificato il tuo nome, venga il tuo regno; dacci ogni giorno il nostro pane quotidiano, e perdona a noi i nostri peccati, anche noi infatti perdoniamo a ogni nostro debitore, e non abbandonarci alla tentazione\u00bb.", "medita": "Cosa vuol dire pregare? I punti che Ges\u00f9 d\u00e0 sono bellissimi.\nI primi punti riguardano la dimensione pi\u00f9 profonda del mondo, quella che\u2014essendo meno visibile\u2014ha maggiore bisogno di essere richiamata alla nostra mente. La prima preghiera \u00e8 perch\u00e9 il nome di Dio sia santificato: perch\u00e9 l'uomo possa riconoscere i doni meravigliosi che Egli gli ha gratuitamente dato, e dunque possa esserGli grato e ringraziarLo. Una persona grata \u00e8 una persona felice. Il secondo punto chiede la venuta del regno di Dio, ovvero l'avverarsi (inteso come il rendersi concreto, presente, vero) del desiderio dell'uomo di pace, gioia e comunione con i fratelli. Nelle necessit\u00e0 e nella foga giornaliera possiamo perdere di vista il fatto che questo sia il nostro bisogno primario.\nIl pane quotidiano e il perdono dei peccati: una parte totalmente corporale e una totalmente spirituale, entrambe necessarie per la salute della persona. La prima cosa da chiedere per l'uomo \u00e8 il perdono dei peccati. Questa \u00e8 la prima condizione per la serenit\u00e0 della persona: l'animo umano \u00e8 fatto per la comunione, per la comunit\u00e0. Il peccato va a formare una rottura, un distacco da quello che ha intorno, sia esso il mondo come creatura di Dio, da trattare con rispetto ed equilibrio, siano esse le persone. \u00c8 necessit\u00e0 dell'animo umano per come Dio l'ha creato che ci sia una \u201cconsonanza\u201d, un suonare insieme, tra le creature. Senza essere perdonati e uniti non si pu\u00f2 essere felici. Allo stesso modo dobbiamo noi stessi perdonare per curare la spaccatura che ci separa dagli altri.\nInfine la tentazione: nei momenti pi\u00f9 critici, in cui siamo tentati di peccare e quindi di frammentarci rispetto a Dio, al mondo, agli altri, l'uomo cristiano \u00e8 consapevole dell'impotenza del proprio sforzo per la propria salvezza. La Grazia di Dio \u00e8 sempre necessaria alla salvezza, e la necessit\u00e0 di rivolgersi a Lui nel momento del bisogno contribuisce a costruire la nostra amicizia e il nostro rapporto con Lui.", "riflettere": "Signore, donaci la consapevolezza del nostro bisogno e del significato delle parole che rivolgiamo a Te nella preghiera. Donaci un'umile semplicit\u00e0 nel rivolgerci a Te.", "preghfin": "O Dio, creatore dell'universo,\nconcedimi prima di tutto che io ti preghi bene,\nquindi che mi renda degno di essere esaudito,\ned infine di ottenere da te la redenzione.\nO Dio, dal quale allontanarsi \u00e8 cadere,\nverso cui voltarsi \u00e8 risorgere,\nnel quale rimanere \u00e8 aver sicurezza;\no Dio, che abbandonare \u00e8 andare in rovina,\na cui tendere \u00e8 amare, che vedere \u00e8 possedere;\no Dio, al quale ci stimola la fede,\nci innalza la speranza, ci unisce la carit\u00e0;\no Dio, che ci rendi degni di essere esauditi; o Dio, che ci unisci;\no Dio, che ci induci alla verit\u00e0 piena;\no Dio, che ci purifichi e ci prepari ai premi divini:\nvienimi incontro benevolo.\n<i>(Sant'Agostino, </i>Soliloqui<i> I, 1.1--4)</i>"}