{"day": 8, "month": 2, "year": 2023, "weekday": 3, "date_str": "mercoled\u00ec 8 febbraio 2023", "quotes": "Gn 2,4b-9.15-17; Sal 103", "quote_vangelo": "secondo Marco (7,14-23)", "curatore": "Rita e Giovanni Giordanelli", "prevangelo": "", "indications": "", "preghiniz": "Benedici il Signore, anima mia!\nSei tanto grande, Signore, mio Dio!\nSei rivestito di maest\u00e0 e di splendore,\navvolto di luce come di un manto.\nTutti da te aspettano\nche tu dia loro cibo a tempo opportuno.\nTu lo provvedi, essi lo raccolgono;\napri la tua mano, si saziano di beni.\nTogli loro il respiro: muoiono,\ne ritornano nella loro polvere.\nMandi il tuo spirito, sono creati,\ne rinnovi la faccia della terra.\n<i>(Salmo 103)</i>", "vangelo": "In quel tempo, chiamata di nuovo la folla, diceva loro: \u00abAscoltatemi tutti e comprendete bene! Non c'\u00e8 nulla fuori dell'uomo che, entrando in lui, possa renderlo impuro. Ma sono le cose che escono dall'uomo a renderlo impuro\u00bb.\nQuando entr\u00f2 in una casa, lontano dalla folla, i suoi discepoli lo interrogavano sulla parabola. E disse loro: \u00abCos\u00ec neanche voi siete capaci di comprendere? Non capite che tutto ci\u00f2 che entra nell'uomo dal di fuori non pu\u00f2 renderlo impuro, perch\u00e9 non gli entra nel cuore ma nel ventre e va nella fogna?\u00bb. Cos\u00ec rendeva puri tutti gli alimenti.\nE diceva: \u00abCi\u00f2 che esce dall'uomo \u00e8 quello che rende impuro l'uomo. Dal di dentro infatti, cio\u00e8 dal cuore degli uomini, escono i propositi di male: impurit\u00e0, furti, omicidi, adult\u00e8ri, avidit\u00e0, malvagit\u00e0, inganno, dissolutezza, invidia, calunnia, superbia, stoltezza. Tutte queste cose cattive vengono fuori dall'interno e rendono impuro l'uomo\u00bb.", "medita": "Dopo aver ripreso gli scribi e i farisei, Ges\u00f9 si rivolge alla folla. Questa volta con una premura diversa, che dimostra la sua infinita pazienza e la sua instancabile voglia di cercarci per far in modo che tutti possiamo trovarlo. Ci ripete in continuazione che ci\u00f2 che conta davvero \u00e8 il cuore, la sostanza delle cose e non la loro forma o l'apparenza. Quello che dice Ges\u00f9 \u00e8 che nulla che \u00e8 fuori di noi, entrando in noi, ci pu\u00f2 corrompere. Siamo istintivamente portati a vedere la causa di tutto il male sparso nel mondo in qualcosa o in qualcuno che \u00e8 al di l\u00e0 del nostro controllo, o che se in qualche modo ci tocca lo fa senza che noi ne siamo i diretti responsabili. Alla base per\u00f2 del male c'\u00e8 sempre un'intenzione, un desiderio o un'ambizione malata. Un cuore ferito che vomita odio per infettare il cuore altrui, una solitudine che grida disperata per distruggere la speranza dell'umanit\u00e0. Ecco allora che ogni nostro gesto, parola o azione definisce nel bene e nel male il mondo che ci circonda. Quando Ges\u00f9 si sente di nuovo interrogato, questa volta dai suoi discepoli, rimprovera anche loro, in modo pi\u00f9 paterno rispetto ai farisei, ma sempre con fermezza e perseveranza, ribadendo il concetto e facendo un elenco di cose che escono dall'uomo e lo contaminano. Il Signore guarda dentro: c'\u00e8 un entrare in casa che precede questo dialogo tra Ges\u00f9 e i discepoli, che di fatto corrisponde ad un entrare di Ges\u00f9 nel nostro cuore per vedere che cosa c'\u00e8. E questo guardare dentro il Signore lo fa come sempre per guarirci, mai per giudicarci.", "riflettere": "Quanto pesiamo le nostre parole e i nostri atti? Pensiamo alle conseguenze di tutte le nostre azioni e all'influenza che i nostri pensieri hanno sulla nostra vita? Che sguardo abbiamo nei confronti del creato? Riusciamo a contemplarne la bellezza o cerchiamo solo di assoggettarlo ai nostri desideri?", "preghfin": "Togli via da me, o Signore, questo cuore di pietra.\nDammi un cuore nuovo, un cuore di carne, un cuore puro!\nPrendi possesso del mio cuore, prendivi dimora.\nAbbraccialo e contentalo.\nSii tu pi\u00f9 alto di ogni mia sommit\u00e0,\npi\u00f9 interiore della mia stessa intimit\u00e0.\nTu, esemplare di ogni bellezza e modello di ogni santit\u00e0,\nscolpisci il mio cuore secondo la tua immagine.\nDio del mio cuore e mia eredit\u00e0,\no Dio, mia eterna felicit\u00e0. Amen."}