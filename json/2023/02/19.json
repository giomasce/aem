{"day": 19, "month": 2, "year": 2023, "weekday": 7, "date_str": "domenica 19 febbraio 2023", "quotes": "Lv 19,1-2.17-18; Sal 102; 1Cor 3,16-23", "quote_vangelo": "secondo Matteo (5,38-48)", "curatore": "Rita e Giovanni Giordanelli", "prevangelo": "", "indications": "Salterio: terza settimana", "preghiniz": "Benedici il Signore, anima mia,\nquanto \u00e8 in me benedica il suo santo nome.\nBenedici il Signore, anima mia,\nnon dimenticare tutti i suoi benefici.\nEgli perdona tutte le tue colpe,\nguarisce tutte le tue infermit\u00e0,\nsalva dalla fossa la tua vita,\nti circonda di bont\u00e0 e misericordia.\nMisericordioso e pietoso \u00e8 il Signore,\nlento all'ira e grande nell'amore.\nNon ci tratta secondo i nostri peccati\ne non ci ripaga secondo le nostre colpe.\nQuanto dista l'oriente dall'occidente,\ncos\u00ec egli allontana da noi le nostre colpe.\nCome \u00e8 tenero un padre verso i figli,\ncos\u00ec il Signore \u00e8 tenero verso quelli che lo temono.\n<i>(Salmo 102)</i>", "vangelo": "In quel tempo, Ges\u00f9 disse ai suoi discepoli: \u00abAvete inteso che fu detto: \u201cOcchio per occhio e dente per dente\u201d. Ma io vi dico di non opporvi al malvagio; anzi, se uno ti d\u00e0 uno schiaffo sulla guancia destra, tu p\u00f3rgigli anche l'altra, e a chi vuole portarti in tribunale e toglierti la tunica, tu lascia anche il mantello. E se uno ti costringer\u00e0 ad accompagnarlo per un miglio, tu con lui fanne due. Da' a chi ti chiede, e a chi desidera da te un prestito non voltare le spalle.\nAvete inteso che fu detto: \u201cAmerai il tuo prossimo e odierai il tuo nemico\u201d. Ma io vi dico: amate i vostri nemici e pregate per quelli che vi perseguitano, affinch\u00e9 siate figli del Padre vostro che \u00e8 nei cieli; egli fa sorgere il suo sole sui cattivi e sui buoni, e fa piovere sui giusti e sugli ingiusti.\nInfatti, se amate quelli che vi amano, quale ricompensa ne avete? Non fanno cos\u00ec anche i pubblicani? E se date il saluto soltanto ai vostri fratelli, che cosa fate di straordinario? Non fanno cos\u00ec anche i pagani? Voi, dunque, siate perfetti come \u00e8 perfetto il Padre vostro celeste\u00bb.", "medita": "In questo brano Ges\u00f9 parla sostanzialmente del bene, del male e della giustizia. Parla dei buoni e dei cattivi, dei giusti e degli ingiusti. Ges\u00f9 condanna il peccato, ma non smette di amare il peccatore e ci chiede di fare altrettanto. Perch\u00e9 ci viene richiesto di avere questo atteggiamento che a prima vista pu\u00f2 sembrare passivit\u00e0? Il male \u00e8 un virus. Come purtroppo tutti siamo stati costretti ad imparare nel corso di questi ultimi anni, un virus si rigenera e si moltiplica finch\u00e8 trova un organismo in cui proliferare, passando da individuo ad individuo; se per\u00f2 trova un individuo resistente, che non lo lascia riprodurre, muore. Il male si vince non lasciandolo crescere dentro di noi. Il perdono quindi \u00e8 la medicina di tutti i mali dell'anima, la misericordia \u00e8 l'arma definitiva per sconfiggere il male. Porgere l'altra guancia vuol dire vincere l'istinto di vendetta che porta il male a rigenerarsi, per \u201ctollerarlo\u201d nel senso latino del termine, cio\u00e8 riuscire a prenderlo su di s\u00e9, soffocandolo poi per mancanza di odio. La nuova giustizia che Ges\u00f9 introduce \u00e8 quindi una giustizia basata sull'amore, che ha il potere di distruggere ed estirpare il male, non una giustizia che ha il solo scopo di contenerlo, di limitarne i danni. La legge del taglione era gi\u00e0 un progresso molto civile per l'epoca, perch\u00e9 come abbiamo detto l'istinto dell'uomo \u00e8 la vendetta. Ma Ges\u00f9 \u00e8 venuto per portarci molto oltre, oltre a quello che ci spetta di diritto. Il mantello era un diritto inalienabile, non poteva essere confiscato a nessuno, da nessuno e per nessun motivo. Ges\u00f9 ci chiede di essere disposti a cedere anche quello in nome dell'amore affinch\u00e9 possiamo riceverne molto di pi\u00f9. Ges\u00f9 vuole insegnarci a moltiplicare una cosa molto pi\u00f9 indispensabile del pane: la misericordia.", "riflettere": "Quante volte siamo capaci di perdonare i torti subiti? Quante volte siamo capaci di perdonare lo stesso torto, ricevuto dalla stessa persona? Perdoniamo per dovere, per essere bravi cristiani o siamo intimamente consapevoli della potenza salvifica del perdono e della misericordia?", "preghfin": "Signore Ges\u00f9,\nspesso trovo difficile il perdonare\ne dimenticare il male ricevuto.\nLibera, ti prego, il mio cuore da ogni risentimento\ne rendilo aperto alla riconciliazione.\nTu che sulla Croce hai perdonato\ne hai pregato per i tuoi crocefissori,\ndonami un amore grande come il tuo,\nperch\u00e9 io faccia il primo passo\nverso la riconciliazione e la pace.\nAmen."}