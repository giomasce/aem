{"day": 7, "month": 2, "year": 2023, "weekday": 2, "date_str": "marted\u00ec 7 febbraio 2023", "quotes": "Gn 1,20-2,4a; Sal 8", "quote_vangelo": "secondo Marco (7,1-13)", "curatore": "Rita e Giovanni Giordanelli", "prevangelo": "", "indications": "", "preghiniz": "Quando vedo i tuoi cieli, opera delle tue dita,\nla luna e le stelle che tu hai fissato,\nche cosa \u00e8 mai l'uomo perch\u00e9 di lui ti ricordi,\nil figlio dell'uomo, perch\u00e9 te ne curi?\nDavvero l'hai fatto poco meno di un dio,\ndi gloria e di onore lo hai coronato.\nGli hai dato potere sulle opere delle tue mani,\ntutto hai posto sotto i suoi piedi:\ntutte le greggi e gli armenti\ne anche le bestie della campagna,\ngli uccelli del cielo e i pesci del mare,\nogni essere che percorre le vie dei mari.\n<i>(Salmo 8)</i>", "vangelo": "In quel tempo, si riunirono attorno a Ges\u00f9 i farisei e alcuni degli scribi, venuti da Gerusalemme. Avendo visto che alcuni dei suoi discepoli prendevano cibo con mani impure, cio\u00e8 non lavate \u2013 i farisei infatti e tutti i Giudei non mangiano se non si sono lavati accuratamente le mani, attenendosi alla tradizione degli antichi e, tornando dal mercato, non mangiano senza aver fatto le abluzioni, e osservano molte altre cose per tradizione, come lavature di bicchieri, di stoviglie, di oggetti di rame e di letti \u2013, quei farisei e scribi lo interrogarono: \u00abPerch\u00e9 i tuoi discepoli non si comportano secondo la tradizione degli antichi, ma prendono cibo con mani impure?\u00bb.\nEd egli rispose loro: \u00abBene ha profetato Isa\u00eca di voi, ipocriti, come sta scritto: \u201cQuesto popolo mi onora con le labbra, ma il suo cuore \u00e8 lontano da me.  Invano mi rendono culto, insegnando dottrine che sono precetti di uomini\u201d. Trascurando il comandamento di Dio, voi osservate la tradizione degli uomini\u00bb.\nE diceva loro: \u00abSiete veramente abili nel rifiutare il comandamento di Dio per osservare la vostra tradizione. Mos\u00e8 infatti disse: \u201cOnora tuo padre e tua madre\u201d, e: \u201cChi maledice il padre o la madre sia messo a morte\u201d. Voi invece dite: \u201cSe uno dichiara al padre o alla madre: Ci\u00f2 con cui dovrei aiutarti \u00e8 korb\u00e0n, cio\u00e8 offerta a Dio\u201d, non gli consentite di fare pi\u00f9 nulla per il padre o la madre. Cos\u00ec annullate la parola di Dio con la tradizione che avete tramandato voi. E di cose simili ne fate molte\u00bb.", "medita": "Il testo di oggi \u00e8 corposo, ma abbastanza lineare, e richiama una famosa citazione di Sant'Agostino: \u201cAma e fa ci\u00f2 che vuoi\u201d. Si parla di tradizione e di precetti che di per s\u00e9 non sono n\u00e9 buoni n\u00e9 cattivi. La tradizione \u00e8 necessaria per progredire come umanit\u00e0 in tutti i campi e senza di essa dovremmo ripartire da zero ogni giorno, per ogni generazione e per ogni singola cosa. I precetti, cio\u00e8 le leggi, sono necessarie e ambiscono a garantire l'ordine, l'equilibrio e l'equit\u00e0 sociale. Perch\u00e9 Ges\u00f9 rimprovera duramente gli scribi e i farisei? Perch\u00e9 invece di amare Dio amano la legge, travisando il fine ultimo della legge, che invece \u00e8 proprio quello di amare Dio attraverso il nostro essere uomini. Quindi il rimprovero, grave, \u00e8 di tradire Dio. Seguono i precetti e le tradizioni come se queste fossero fini a loro stesse, vuote e prive di uno scopo pi\u00f9 grande. Bisogna tenere sempre a mente, e soprattutto nel cuore, che le tradizioni e i precetti, cos\u00ec come la dottrina e la liturgia con le sue norme, devono essere uno strumento che ci permette di conservare e tramandare nel corso dei secoli la conoscenza e l'esperienza che l'uomo ha di Dio. Facciamo molta attenzione a non cedere alla tentazione di lavarci la coscienza tramite l'assolvimento di una lista di buone azioni, o peggio essere convinti che la salvezza sia nella meticolosa osservanza dei precetti e delle devozioni: tutte cose importantissime ma che servono per farci entrare in relazione con Dio e a permetterci di comprendere il comandamento nuovo di Ges\u00f9, che \u00e8 quello di amare il prossimo. Alla fine della vita verremo giudicati nell'amore e l'amore \u00e8 creativo, in tutti i sensi; amare quindi non vuol dire astenersi dal fare determinate cose o fare sempre le stesse, troppo facile. Amare \u00e8 essere come Dio, creare costantemente relazioni e creare sempre nuovi modi di fare carit\u00e0.", "riflettere": "Quanto cuore mettiamo, davvero, quando ci occupiamo delle cose di Dio? Lo facciamo gratuitamente o ci lasciamo trascinare in una logica di dare/avere, in un sistema di ricompense? \u201cObbediamo\u201d per ottenere qualcosa in cambio, per ingraziarci Dio, o perch\u00e9 vogliamo somigliargli il pi\u00f9 possibile?", "preghfin": "La legge del Signore \u00e8 perfetta,\nrinfranca l'anima;\nla testimonianza del Signore \u00e8 stabile,\nrende saggio il semplice.\nI precetti del Signore sono retti,\nfanno gioire il cuore;\nil comando del Signore \u00e8 limpido,\nillumina gli occhi.\nTi siano gradite le parole della mia bocca;\ndavanti a te i pensieri del mio cuore,\nSignore, mia roccia e mio redentore.\n<i>(Salmo 18)</i>"}