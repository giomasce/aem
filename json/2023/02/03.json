{"day": 3, "month": 2, "year": 2023, "weekday": 5, "date_str": "venerd\u00ec 3 febbraio 2023", "quotes": "Eb 13,1-8; Sal 26", "quote_vangelo": "secondo Marco (6,14-29)", "curatore": "Rita e Giovanni Giordanelli", "prevangelo": "", "indications": "", "preghiniz": "Fratelli, l'amore fraterno resti saldo.\nLa vostra condotta sia senza avarizia; accontentatevi di quello che avete,\nperch\u00e9 Dio stesso ha detto: \u00abNon ti lascer\u00f2 e non ti abbandoner\u00f2\u00bb.\nCos\u00ec possiamo dire con fiducia:\n\u00abIl Signore \u00e8 il mio aiuto, non avr\u00f2 paura. Che cosa pu\u00f2 farmi l'uomo?\u00bb.\nRicordatevi dei vostri capi, i quali vi hanno annunciato la parola di Dio.\nConsiderando attentamente l'esito finale della loro vita, imitatene la fede.\nGes\u00f9 Cristo \u00e8 lo stesso ieri e oggi e per sempre!\n<i>(Lettera agli Ebrei 13, 1.5--8)</i>", "vangelo": "In quel tempo, il re Erode sent\u00ec parlare di Ges\u00f9, perch\u00e9 il suo nome era diventato famoso. Si diceva: \u00abGiovanni il Battista \u00e8 risorto dai morti e per questo ha il potere di fare prodigi\u00bb. Altri invece dicevano: \u00ab\u00c8 El\u00eca\u00bb. Altri ancora dicevano: \u00ab\u00c8 un profeta, come uno dei profeti\u00bb. Ma Erode, al sentirne parlare, diceva: \u00abQuel Giovanni che io ho fatto decapitare, \u00e8 risorto!\u00bb.\nProprio Erode, infatti, aveva mandato ad arrestare Giovanni e lo aveva messo in prigione a causa di Erod\u00ecade, moglie di suo fratello Filippo, perch\u00e9 l'aveva sposata. Giovanni infatti diceva a Erode: \u00abNon ti \u00e8 lecito tenere con te la moglie di tuo fratello\u00bb. Per questo Erod\u00ecade lo odiava e voleva farlo uccidere, ma non poteva, perch\u00e9 Erode temeva Giovanni, sapendolo uomo giusto e santo, e vigilava su di lui; nell'ascoltarlo restava molto perplesso, tuttavia lo ascoltava volentieri.\nVenne per\u00f2 il giorno propizio, quando Erode, per il suo compleanno, fece un banchetto per i pi\u00f9 alti funzionari della sua corte, gli ufficiali dell'esercito e i notabili della Galilea. Entrata la figlia della stessa Erod\u00ecade, danz\u00f2 e piacque a Erode e ai commensali. Allora il re disse alla fanciulla: \u00abChiedimi quello che vuoi e io te lo dar\u00f2\u00bb. E le giur\u00f2 pi\u00f9 volte: \u00abQualsiasi cosa mi chiederai, te la dar\u00f2, fosse anche la met\u00e0 del mio regno\u00bb. Ella usc\u00ec e disse alla madre: \u00abChe cosa devo chiedere?\u00bb. Quella rispose: \u00abLa testa di Giovanni il Battista\u00bb. E subito, entrata di corsa dal re, fece la richiesta, dicendo: \u00abVoglio che tu mi dia adesso, su un vassoio, la testa di Giovanni il Battista\u00bb. Il re, fattosi molto triste, a motivo del giuramento e dei commensali non volle opporle un rifiuto.\nE subito il re mand\u00f2 una guardia e ordin\u00f2 che gli fosse portata la testa di Giovanni. La guardia and\u00f2, lo decapit\u00f2 in prigione e ne port\u00f2 la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro.", "medita": "Molto spesso il nostro peggior nemico siamo noi stessi. Il brano di oggi ci \u00e8 di grande utilit\u00e0 e pu\u00f2 aiutarci a capire quanto spesso, nel nostro quotidiano, ci intrappoliamo da soli in strade senza una via d'uscita, in strade di morte. Possiamo provare ad immedesimarci in entrambi i protagonisti di questa vicenda. Partiamo da Erode, che aveva messo a tacere la propria coscienza a causa delle sue debolezze umane. Non vi riesce subito per\u00f2, e non vi riuscir\u00e0 da solo, perch\u00e9 in fondo al cuore lui sa bene qual \u00e8 la verit\u00e0 ed anzi la custodisce nel profondo. Seppure decida di imprigionare Giovanni, egli lo ammira, lo ascolta con piacere, e anzi in fondo cerca di proteggerlo. Ma Erode, nonostante sia un re, \u00e8 anche uno schiavo: schiavo della passione per Erodiade e schiavo del suo stesso potere che lo costringe a vivere sempre di compromessi e ambiguit\u00e0; infatti, se da una parte la sua posizione pubblica lo porta ad agire in funzione della propria immagine e credibilit\u00e0, dall'altra viene meno alla legge di Mos\u00e8. Questa ambiguit\u00e0 lo costringer\u00e0 alla fine a fare qualcosa che non vuole e che sar\u00e0 per lui motivo di grande tristezza. Durante un banchetto, dato per celebrare s\u00e9 stesso, si lascia trasportare ancora una volta dalla passione e dall'influenza che la sua posizione di potere ha sulle sue scelte: con impulsiva passione giura pi\u00f9 volte, compromettendosi davanti a tutti, prestandosi a quello che sarebbe stato per lui un sacrificio molto costoso.\nE guardiamo ora la figlia di Erodiade. Come Erode \u00e8 schiavo del suo potere, lei \u00e8 schiava della sua bellezza e della sua sensualit\u00e0; solo e soltanto su questa basa la sua vita. Quando, infatti, le viene chiesto dal re cosa desiderasse, lei non lo sa! Deve andare a chiedere a sua madre, e imperterrita sacrifica i propri desideri per compiacere la madre, soccombendo e dando infine compimento al suo disegno di morte.", "riflettere": "Come ci relazioniamo con la Parola di Dio? La accogliamo? In che modo? Riusciamo ad avere dominio di noi stessi, o ci lasciamo schiavizzare dalle passioni? Spesso il modo pi\u00f9 saggio di compiere le scelte migliori \u00e8 quello di metterci nelle condizioni giuste fin da subito. Questo ci eviter\u00e0 di essere trascinati in un vortice che potrebbe poi rivelarsi troppo grande.", "preghfin": "Vengono meno la mia carne e il mio cuore;\nma Dio \u00e8 roccia del mio cuore,\nmia parte per sempre.\nEcco, si perder\u00e0 chi da te si allontana;\ntu distruggi chiunque ti \u00e8 infedele.\nPer me, il mio bene \u00e8 stare vicino a Dio;\nnel Signore Dio ho posto il mio rifugio,\nper narrare tutte le tue opere.\n<i>(Salmo 72)</i>"}