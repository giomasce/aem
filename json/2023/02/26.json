{"day": 26, "month": 2, "year": 2023, "weekday": 7, "date_str": "domenica 26 febbraio 2023", "quotes": "Gn 2,7-9;3,1-7; Sal 50; Rm 5,12-19", "quote_vangelo": "secondo Matteo (4,1-11)", "curatore": "Rita e Giovanni Giordanelli", "prevangelo": "", "indications": "Salterio: prima settimana", "preghiniz": "Piet\u00e0 di me, o Dio, nel tuo amore;\nnella tua grande misericordia\ncancella la mia iniquit\u00e0.\nLavami tutto dalla mia colpa,\ndal mio peccato rendimi puro.\nS\u00ec, le mie iniquit\u00e0 io le riconosco,\nil mio peccato mi sta sempre dinanzi.\nContro di te, contro te solo ho peccato,\nquello che \u00e8 male ai tuoi occhi, io l'ho fatto.\nCrea in me, o Dio, un cuore puro,\nrinnova in me uno spirito saldo.\nNon scacciarmi dalla tua presenza\ne non privarmi del tuo santo spirito.\nRendimi la gioia della tua salvezza,\nsostienimi con uno spirito generoso.\nSignore, apri le mie labbra\ne la mia bocca proclami la tua lode.\n<i>(Salmo 50)</i>", "vangelo": "In quel tempo, Ges\u00f9 fu condotto dallo Spirito nel deserto, per essere tentato dal diavolo. Dopo aver digiunato quaranta giorni e quaranta notti, alla fine ebbe fame. Il tentatore gli si avvicin\u00f2 e gli disse: \u00abSe tu sei Figlio di Dio, di' che queste pietre diventino pane\u00bb. Ma egli rispose: \u00abSta scritto: \u201cNon di solo pane vivr\u00e0 l'uomo, ma di ogni parola che esce dalla bocca di Dio\u201d\u00bb.\nAllora il diavolo lo port\u00f2 nella citt\u00e0 santa, lo pose sul punto pi\u00f9 alto del tempio e gli disse: \u00abSe tu sei Figlio di Dio, g\u00e8ttati gi\u00f9; sta scritto infatti: \u201cAi suoi angeli dar\u00e0 ordini a tuo riguardo ed essi ti porteranno sulle loro mani perch\u00e9 il tuo piede non inciampi in una pietra\u201d\u00bb. Ges\u00f9 gli rispose: \u00abSta scritto anche: \u201cNon metterai alla prova il Signore Dio tuo\u201d\u00bb.\nDi nuovo il diavolo lo port\u00f2 sopra un monte altissimo e gli mostr\u00f2 tutti i regni del mondo e la loro gloria e gli disse: \u00abTutte queste cose io ti dar\u00f2 se, gettandoti ai miei piedi, mi adorerai\u00bb. Allora Ges\u00f9 gli rispose: \u00abV\u00e0ttene, satana! Sta scritto infatti: \u201cIl Signore, Dio tuo, adorerai: a lui solo renderai culto\u201d\u00bb.\nAllora il diavolo lo lasci\u00f2, ed ecco degli angeli gli si avvicinarono e lo servivano.", "medita": "Colpisce il paradosso che lo Spirito conduca Ges\u00f9 nel deserto proprio per essere tentato. Il buon senso suggerirebbe di evitare di recarsi in luoghi dove si potrebbe cadere vittima di tentazioni, ma l'essere condotti dallo Spirito nel deserto rappresenta un momento cruciale nella vita di ogni credente. Il deserto \u00e8 il luogo dove rimaniamo soli con noi stessi, dove non possiamo ingannarci. Tutto ci\u00f2 che generiamo nel deserto e che esce dal nostro cuore \u00e8 opera nostra. Quindi essa rappresenta una grande occasione di riscoperta, nella verit\u00e0, del rapporto con il nostro essere pi\u00f9 profondo. Le tentazioni di satana si declinano in potere, avidit\u00e0 e ambizione, che hanno tutte una radice comune: il possesso. Quando all'inizio del brano leggiamo che Ges\u00f9 ebbe fame \u00e8 per sottolineare che queste tentazioni sono proprie della natura umana; Ges\u00f9 ci mostra come affrontarle, e cio\u00e8 tenendo sempre a mente la necessit\u00e0 di conservare un rapporto filiale con Dio. Ci\u00f2 che come figli riceviamo dal Padre, lo riceviamo sempre come dono gratuito; il possesso invece \u00e8 il contrario del dono e dell'amore. Per questo satana ci spinge con tutti gli inganni possibili a peccare di egoismo, perch\u00e9 il voler possedere per s\u00e9 \u00e8 quanto di pi\u00f9 lontano da Dio, che \u00e8 dono gratuito. Se \u00e8 per\u00f2 lo Spirito a condurci nel deserto, e proprio per essere tentati, vuol dire che l'essere tentati non \u00e8 una disgrazia o una sciagura, ma anzi \u00e8 un momento prezioso in cui, grazie alla prova, cresciamo come figli nella relazione con Dio e maturiamo come uomini: se infatti siamo tentati vuol dire che ci troviamo ad un bivio in cui esercitare il nostro libero arbitrio. Nelle risposte di Ges\u00f9 c'\u00e8 un'indicazione chiara della scelta che siamo chiamati a compiere, soprattutto nei momenti pi\u00f9 difficili, nei momenti di \u201cfame\u201d: rimanere in comunione con Dio, non idolatrare le cose e vivere le relazioni con gli altri nell'amore fraterno.", "riflettere": "Quanto conosciamo noi stessi? E quanto ci interessa conoscerci? Ricerchiamo occasioni di crescita umana e spirituale lavorando su noi stessi, o incolpiamo sempre gli altri del nostro sentirci insoddisfatti e fuori posto?", "preghfin": "O Spirito Santo, Tu sai infinitamente meglio di noi\nquanto grandi siano le nostre fragilit\u00e0 ed il nostro egoismo.\nFa' che non ci scoraggiamo mai se cadiamo in tentazione,\nma aiutaci a risollevarci con la speranza della nostra salvezza finale.\nAiutaci a mettere in pratica le parole di Ges\u00f9 Cristo, nostro Signore,\naffinch\u00e9 la nostra vita sia una continua lode al Padre, anche se ci sentiamo deboli e fragili.\nSei Tu, o Santo Spirito, che ci doni la forza per rinunciare alle varie occasioni di peccato.\nAumenta la nostra fede, la speranza e l'Amore\ne che Tu sia da tutti noi sempre glorificato insieme al Padre ed al Figlio. Amen."}