{"day": 27, "month": 2, "year": 2023, "weekday": 1, "date_str": "luned\u00ec 27 febbraio 2023", "quotes": "Lv 19,1-2.11-18; Sal 18", "quote_vangelo": "secondo Matteo (25,31-46)", "curatore": "Rita e Giovanni Giordanelli", "prevangelo": "", "indications": "", "preghiniz": "La legge del Signore \u00e8 perfetta, rinfranca l'anima;\nla testimonianza del Signore \u00e8 stabile, rende saggio il semplice.\nI precetti del Signore sono retti, fanno gioire il cuore;\nil comando del Signore \u00e8 limpido, illumina gli occhi.\nIl timore del Signore \u00e8 puro, rimane per sempre;\ni giudizi del Signore sono fedeli, sono tutti giusti.\nTi siano gradite le parole della mia bocca;\ndavanti a te i pensieri del mio cuore.\nSignore, mia roccia e mio redentore.\n<i>(Salmo 18)</i>", "vangelo": "In quel tempo, Ges\u00f9 disse ai suoi discepoli: \u00abQuando il Figlio dell'uomo verr\u00e0 nella sua gloria, e tutti gli angeli con lui, sieder\u00e0 sul trono della sua gloria. Davanti a lui verranno radunati tutti i popoli. Egli separer\u00e0 gli uni dagli altri, come il pastore separa le pecore dalle capre, e porr\u00e0 le pecore alla sua destra e le capre alla sinistra.\nAllora il re dir\u00e0 a quelli che saranno alla sua destra: \u201cVenite, benedetti del Padre mio, ricevete in eredit\u00e0 il regno preparato per voi fin dalla creazione del mondo, perch\u00e9 ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi\u201d.\nAllora i giusti gli risponderanno: \u201cSignore, quando ti abbiamo visto affamato e ti abbiamo dato da mangiare, o assetato e ti abbiamo dato da bere? Quando mai ti abbiamo visto straniero e ti abbiamo accolto, o nudo e ti abbiamo vestito? Quando mai ti abbiamo visto malato o in carcere e siamo venuti a visitarti?\u201d. E il re risponder\u00e0 loro: \u201cIn verit\u00e0 io vi dico: tutto quello che avete fatto a uno solo di questi miei fratelli pi\u00f9 piccoli, l'avete fatto a me\u201d.\nPoi dir\u00e0 anche a quelli che saranno alla sinistra: \u201cVia, lontano da me, maledetti, nel fuoco eterno, preparato per il diavolo e per i suoi angeli, perch\u00e9 ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato\u201d.\nAnch'essi allora risponderanno: \u201cSignore, quando ti abbiamo visto affamato o assetato o straniero o nudo o malato o in carcere, e non ti abbiamo servito?\u201d. Allora egli risponder\u00e0 loro: \u201cIn verit\u00e0 io vi dico: tutto quello che non avete fatto a uno solo di questi pi\u00f9 piccoli, non l'avete fatto a me\u201d.\nE se ne andranno: questi al supplizio eterno, i giusti invece alla vita eterna\u00bb.", "medita": "Questo brano \u00e8 molto drammatico, \u00e8 un brano splendido, unico, si trova solo in Matteo e ci offre la sintesi di tutta la sua teologia. Il giudizio di Dio sulla storia, il giudizio di Dio futuro, dipende da quello che faccio ora verso il pi\u00f9 piccolo dei fratelli. Il centro del brano non \u00e8: \u201cVenite, benedetti del Padre mio\u201d o \u201cVia, lontano da me, maledetti\u201d. Il centro del brano \u00e8: \u201cQuando mai ti abbiamo visto?\u201d E Ges\u00f9 spiega: \u201cOgni volta che l'avete fatto ad uno di questi pi\u00f9 piccoli, l'avete fatto a me\u201d. Quindi il brano \u00e8 un richiamo perch\u00e9 noi oggi riconosciamo nel pi\u00f9 piccolo fra tutti il Signore, e questo \u00e8 il centro della fede cristiana e dell'azione, della prassi del cristiano. Nel prossimo capitolo Ges\u00f9 sar\u00e0 affamato, assetato in croce, nudo, legato, ultimo di tutti. Si \u00e8 fatto cos\u00ec per noi e nella storia si identifica sempre con l'ultimo, con quelli che sopportano il male del mondo. E allora noi troveremo sempre il Cristo, il Nostro Signore, il nostro Re, nell'ultimo degli uomini e ci\u00f2 che facciamo all'ultimo \u00e8 fatto a Lui. Tra l'altro oggi riusciamo a capire che, se noi vogliamo salvare l'uomo, basta avere attenzione verso l'ultimo: allora \u00e8 salvata davvero l'umanit\u00e0 dell'uomo, vuol dire cambiare logica, vuol dire uscire dalla logica che crea gli ultimi\u2014alla fine siamo tutti ultimi\u2014uscire dalla logica della violenza ed entrare nella logica dell'accoglienza. Vuol dire cambiare vita, fare una vita invece che destinata alla morte, alla prepotenza, all'ingiustizia, una vita destinata alla vita, all'amore, alla giustizia. E allora Ges\u00f9 ci scopre il giudizio futuro per dirci come agire con giudizio ora. (dal commento al Vangelo di Matteo, di padre Silvano Fausti e padre Filippo Clerici)", "riflettere": "Pensiamo ai nostri gesti concreti verso gli altri: quanti di questi gesti vengono fatti con la consapevolezza che \u00e8 nella relazione con il prossimo, e con atti di amore gratuito, che possiamo fare esperienza piena di Cristo?", "preghfin": "Apri i nostri occhi, Signore,\nperch\u00e9 possiamo vedere Te nei nostri fratelli e sorelle.\nApri le nostre orecchie, Signore,\nperch\u00e9 possiamo udire le invocazioni\ndi chi ha fame, freddo, paura, e di chi \u00e8 oppresso.\nApri il nostro cuore, Signore,\nperch\u00e9 impariamo ad amarci gli uni gli altri come Tu ci ami.\nDonaci di nuovo il tuo Spirito,\nSignore, perch\u00e9 diventiamo un cuore solo ed un'anima sola,\nnel tuo nome. Amen.\n<i>(Santa Madre Teresa di Calcutta)</i>"}