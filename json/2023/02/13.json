{"day": 13, "month": 2, "year": 2023, "weekday": 1, "date_str": "luned\u00ec 13 febbraio 2023", "quotes": "Gn 4,1-15.25; Sal 49", "quote_vangelo": "secondo Marco (8,11-13)", "curatore": "Rita e Giovanni Giordanelli", "prevangelo": "", "indications": "", "preghiniz": "Parla il Signore, Dio degli d\u00e8i,\nconvoca la terra da oriente a occidente.\n\u00abNon ti rimprovero per i tuoi sacrifici,\ni tuoi olocausti mi stanno sempre davanti.\nPerch\u00e9 vai ripetendo i miei decreti\ne hai sempre in bocca la mia alleanza,\ntu che hai in odio la disciplina\ne le mie parole ti getti alle spalle?\nTi siedi, parli contro il tuo fratello,\ngetti fango contro il figlio di tua madre.\nHai fatto questo e io dovrei tacere?\nForse credevi che io fossi come te!\nTi rimprovero: pongo davanti a te la mia accusa\u00bb.\n<i>(Salmo 49)</i>", "vangelo": "In quel tempo, vennero i farisei e si misero a discutere con Ges\u00f9, chiedendogli un segno dal cielo, per metterlo alla prova.\nMa egli sospir\u00f2 profondamente e disse: \u00abPerch\u00e9 questa generazione chiede un segno? In verit\u00e0 io vi dico: a questa generazione non sar\u00e0 dato alcun segno\u00bb.\nLi lasci\u00f2, risal\u00ec sulla barca e part\u00ec per l'altra riva.", "medita": "Nel Vangelo di Marco i farisei sono costantemente presenti, fatta eccezione per il primo e per l'ultimo capitolo. Chi sono questi farisei, e chi rappresentano nel vangelo? I farisei erano i pi\u00f9 osservanti della legge, talmente ligi alla legge che si tenevano a distanza da chiunque pur di riuscire a vivere senza trasgredire nessun precetto. Sembra sempre che sbuchino all'improvviso, sempre per fare polemica e disturbare. Ma se sono sempre presenti, vuol dire che le loro comparsate non erano poi cos\u00ec improvvise. Quindi perch\u00e9 Ges\u00f9 e i discepoli se li ritrovano sempre tra i piedi? Perch\u00e9 i farisei sono qualcosa che \u00e8 sempre dentro di noi, rappresentano una parte di noi stessi, del nostro cuore e della nostra mente. Sono la tentazione di dire \u201cSignore, grazie che non sono come quel fariseo\u201d, cadendo quindi nella stessa trappola! E cosa c'\u00e8 dietro a queste polemiche e discussioni? Non tanto una questione di principio o giuridica, ma un qualcosa di ben pi\u00f9 profondo: c'\u00e8 dietro l'immagine che abbiamo di Dio, o meglio l'immagine che noi ci siamo fatti di Dio. Quindi quando Ges\u00f9 ci rivela il Padre, noi ci agitiamo e ci scandalizziamo, perch\u00e9 non \u00e8 chi ci aspettavamo che fosse. Non \u00e8 un Dio che punisce ma che perdona, non \u00e8 un Dio che condanna ma che usa misericordia. Ma la cosa che pi\u00f9 ci lascia interdetti \u00e8 che lo fa con tutti! Dio ama ciascuno di noi, e non in base ai meriti. E chiediamo segni (senza vedere tutti quelli che gi\u00e0 ci sono stati dati) perch\u00e9 non riusciamo a credere a questo, e non riusciamo pi\u00f9 neanche a credere a quello che credevamo prima; insomma quando Ges\u00f9 ci rivela il Padre non ci capiamo pi\u00f9 nulla. Siamo quindi chiamati ad una scelta: lasciare la parte farisaica di noi, salire sulla barca con Ges\u00f9 e partire con lui per una vita nuova.", "riflettere": "Nella nostra vita, volenti o nolenti, chiediamo sempre dei segni a Dio. Riusciamo a riconoscerli quando ci vengono dati? Con quale atteggiamento chiediamo segni? Desideriamo conoscere la sua volont\u00e0 con cuore sincero, o con scetticismo e per il gusto di metterlo alla prova?", "preghfin": "Mio Signore Dio, non vedo la strada davanti a me.\nNon posso sapere con certezza dove finir\u00e0.\nIl fatto che pensi di seguire la tua volont\u00e0\nnon significa che lo stia facendo davvero.\nCredo per\u00f2 che tu apprezzi davvero il desiderio di esserti gradito,\ne spero di mettere quel desiderio in tutto ci\u00f2 che faccio.\nSpero di non fare mai niente che si allontani da questo desiderio,\ne so che se faccio questo\nmi guiderai sulla retta via. Amen."}