{"day": 15, "month": 2, "year": 2023, "weekday": 3, "date_str": "mercoled\u00ec 15 febbraio 2023", "quotes": "Gn 8,6-13.20-22; Sal 115", "quote_vangelo": "secondo Marco (8,22-26)", "curatore": "Rita e Giovanni Giordanelli", "prevangelo": "", "indications": "", "preghiniz": "Che cosa render\u00f2 al Signore\nper tutti i benefici che mi ha fatto?\nAlzer\u00f2 il calice della salvezza\ne invocher\u00f2 il nome del Signore.\nAdempir\u00f2 i miei voti al Signore,\ndavanti a tutto il suo popolo.\nAgli occhi del Signore \u00e8 preziosa\nla morte dei suoi fedeli.\nAdempir\u00f2 i miei voti al Signore\ndavanti a tutto il suo popolo,\nnegli atri della casa del Signore,\nin mezzo a te, Gerusalemme.\n<i>(Salmo 115)</i>", "vangelo": "In quel tempo, Ges\u00f9 e i suoi discepoli giunsero a Bets\u00e0ida, e gli condussero un cieco, pregandolo di toccarlo.\nAllora prese il cieco per mano, lo condusse fuori dal villaggio e, dopo avergli messo della saliva sugli occhi, gli impose le mani e gli chiese: \u00abVedi qualcosa?\u00bb. Quello, alzando gli occhi, diceva: \u00abVedo la gente, perch\u00e9 vedo come degli alberi che camminano\u00bb.\nAllora gli impose di nuovo le mani sugli occhi ed egli ci vide chiaramente, fu guarito e da lontano vedeva distintamente ogni cosa. E lo rimand\u00f2 a casa sua dicendo: \u00abNon entrare nemmeno nel villaggio\u00bb.", "medita": "Il brano di oggi ha moltissime similitudini con il brano della guarigione del sordomuto che abbiamo letto venerd\u00ec scorso, nel capitolo 7. Ges\u00f9 e i discepoli giungono in un villaggio, gli viene condotto un malato, in questo caso un cieco, e gli viene chiesto di toccarlo e di imporre le mani su di lui. Ges\u00f9 lo prende per mano e lo conduce in un luogo in disparte. Fin qui tutto uguale alla volta precedente, anche l'elemento della saliva di Ges\u00f9 e il toccare la parte malata. Poi c'\u00e8 l'elemento dell'alzare lo sguardo che \u00e8 s\u00ec simile, ma che si distingue nel chi lo compie: nel brano precedente era stato Ges\u00f9, qui \u00e8 il cieco. Il cieco alza lo sguardo al cielo quando Ges\u00f9 gli chiede: \u201cVedi qualcosa?\u201d. Gli chiede cio\u00e8 se fosse in grado di riconoscere la grazia che stava ricevendo. Lui risponde in un modo enigmatico che pu\u00f2 sembrare curioso, parla di alberi che si muovono, quindi forse inizia a vedere qualcosa e la fede lo spinge ad intuire delle forme e delle sembianze; o forse si riferisce alle parole di Jotam e ad un fatto avvenuto in Israele al tempo dei Giudici (cfr. Gc 9, 8--15), quasi come per dire \u201csto peggio di prima\u201d. \u00c8 vero, certe guarigioni a volte possono essere dolorose, a volte possiamo sentirci disperati perch\u00e9 ci sembra che le cose vadano solo peggio, qualunque siano i nostri sforzi. Ma il Signore non lascia niente a met\u00e0, lui che \u00e8 compimento di tutte le cose porta sempre a compimento tutte le sue opere. L'azione salvifica di Ges\u00f9 quindi non si ferma, ma \u00e8 fondamentale rimanere saldi e perseveranti nella speranza e nella fede. Una volta guarito, Ges\u00f9 ordina al cieco di andare a casa sua e di non tornare al villaggio; cio\u00e8 di non tornare in quel luogo dove brancolava nel buio, ma di correre verso la vita nuova nata dall'incontro con Dio.", "riflettere": "Abbiamo mai fatto esperienza dell'essere guariti da Ges\u00f9? Abbiamo vissuto questa esperienza con gratitudine o ci siamo fermati quando il cambiamento cominciava a dimostrarsi doloroso e amaro? Se siamo stati guariti, riusciamo a fare memoria della grazia o ci voltiamo indietro e guardiamo quasi con nostalgia quella situazione malata, magari perch\u00e9 per certi versi pi\u00f9 comoda?", "preghfin": "Signore Ges\u00f9, vieni accanto ad ogni uomo\npiagato nel corpo e nello spirito,\ncon la forza della tua consolazione.\nTu che hai preso su di te i nostri dolori\ne hai portato nella tua passione le nostre sofferenze,\ndona fiducia e ravviva la speranza,\nperch\u00e9 siamo sollevati nel corpo e nello spirito,\nritroviamo le energie e, vinto ogni male,\ntorniamo a dare testimonianza del tuo amore."}