{"day": 25, "month": 12, "year": 2023, "weekday": 1, "date_str": "luned\u00ec 25 dicembre 2023", "quotes": "Is 9,1-6; Sal 95; Tt 2,11-14", "quote_vangelo": "secondo Luca (2,1-14)", "curatore": "Angela Castino, Edoardo Cortese, Domenico Coviello", "prevangelo": "", "indications": "Natale del Signore\nTempo di Natale", "preghiniz": "O Dio, che hai illuminato questa santissima notte\ncon lo splendore di Cristo, vera luce del mondo,\nconcedi a noi, che sulla terra lo contempliamo nei suoi misteri,\ndi partecipare alla sua gloria nel cielo.", "vangelo": "In quei giorni un decreto di Cesare Augusto ordin\u00f2 che si facesse il censimento di tutta la terra. Questo primo censimento fu fatto quando Quirinio era governatore della Siria. Tutti andavano a farsi censire, ciascuno nella propria citt\u00e0.\nAnche Giuseppe, dalla Galilea, dalla citt\u00e0 di N\u00e0zaret, sal\u00ec in Giudea alla citt\u00e0 di Davide chiamata Betlemme: egli apparteneva infatti alla casa e alla famiglia di Davide. Doveva farsi censire insieme a Maria, sua sposa, che era incinta.\nMentre si trovavano in quel luogo, si compirono per lei i giorni del parto. Diede alla luce il suo figlio primogenito, lo avvolse in fasce e lo pose in una mangiatoia, perch\u00e9 per loro non c'era posto nell'alloggio.\nC'erano in quella regione alcuni pastori che, pernottando all'aperto, vegliavano tutta la notte facendo la guardia al loro gregge. Un angelo del Signore si present\u00f2 a loro e la gloria del Signore li avvolse di luce. Essi furono presi da grande timore, ma l'angelo disse loro: \u00abNon temete: ecco, vi annuncio una grande gioia, che sar\u00e0 di tutto il popolo: oggi, nella citt\u00e0 di Davide, \u00e8 nato per voi un Salvatore, che \u00e8 Cristo Signore. Questo per voi il segno: troverete un bambino avvolto in fasce, adagiato in una mangiatoia\u00bb.\nE subito apparve con l'angelo una moltitudine dell'esercito celeste, che lodava Dio e diceva: \u00abGloria a Dio nel pi\u00f9 alto dei cieli e sulla terra pace agli uomini, che egli ama\u00bb.", "medita": "Nella liturgia del Natale \u00e8 frequente il richiamo alla luce. Le tenebre ancora ci avvolgono, ma la Luce \u00e8 gi\u00e0 venuta nel mondo e noi, purtroppo, spesso non l'accogliamo. Ebbene s\u00ec! Dobbiamo sinceramente riconoscere che c'\u00e8 ancora buio nella nostra mente, nel nostro cuore, nella nostra vita. Dobbiamo. C'\u00e8 buio nella nostra mente, perch\u00e9 non sempre siamo docili ascoltatori della Parola, non accettiamo di cercare con cuore sincero la verit\u00e0, non vogliamo mettere in discussione i nostri schemi mentali, i nostri progetti, non proviamo a scuoterci dalla nostra pigrizia, dalla nostra apatia, non sappiamo e non vogliamo alzarci e percorrere il nostro cammino di fede. C'\u00e8 buio nel nostro cuore dove spesso avvertiamo freddo, aridit\u00e0 di sentimenti, egoismi, dove convivono rancore, invidia, narcisismo, perch\u00e9 non siamo disponibili verso gli altri ma ripiegati solo su noi stessi, non aperti al sole di giustizia, Cristo Ges\u00f9. C'\u00e8 buio nella nostra vita, perch\u00e9 appesantita da affanni e preoccupazioni vane, alla ricerca continua di idoli che, secondo la parola di Dio, non sono capaci di dare senso e serenit\u00e0 verace, poich\u00e9 sono dei benesseri fini a se stessi e, spesso, frutto di disinteresse verso gli altri. C'\u00e8 buio nella storia dell'umanit\u00e0 perch\u00e9 ci sono ancora odiose repressioni di piccoli o grandi tiranni; c'\u00e8 buio perch\u00e9 permane l'arroganza dei prepotenti; c'\u00e8 buio perch\u00e9 ci\u00f2 che spesso rifiutiamo \u00e8 la fatica di crescere. Ogni Natale deve essere vissuto come un riprendere di nuovo il cammino per seguire le orme del Signore Ges\u00f9, crescendo e maturando nella fede in modo da essere capaci di annunciarlo agli altri con la vita e con la parola.", "riflettere": "C'\u00e8 posto per Ges\u00f9 nella mia vita? Quali segni mi sta offrendo Dio della sua presenza? Ges\u00f9 \u00e8 nato per portare gioia e pace. Quanto caratterizzano la mia vita questi doni? Sono portatore di gioia e di pace per gli altri? Cosa significa per me la parola Salvatore, da cosa vorrei essere salvato? Credo che sia possibile anche per me diventare complice di un nuovo annuncio?", "preghfin": "O Dio, che ci hai convocato a celebrare nella gioia\nla nascita del Redentore,\nfa' che testimoniamo nella vita l'annunzio della salvezza,\nper giungere alla gloria del cielo."}