{"day": 11, "month": 12, "year": 2023, "weekday": 1, "date_str": "luned\u00ec 11 dicembre 2023", "quotes": "Is 35,1-10; Sal 84", "quote_vangelo": "secondo Luca (5,17-26)", "curatore": "Angela Castino, Edoardo Cortese, Domenico Coviello", "prevangelo": "", "indications": "", "preghiniz": "Ascolter\u00f2 il Signore, nostro Dio:\ncertamente ci parler\u00e0 di pace,\nse restiamo suo popolo e suoi amici\ne non torniamo sulla via degli stolti.\nS\u00ec, egli \u00e8 pronto a salvare chi l'ascolta,\ncon la sua presenza riempir\u00e0 la nostra terra.\nAmore e fedelt\u00e0 si incontreranno,\ngiustizia e pace si abbracceranno.\nDal cielo scender\u00e0 la giustizia,\nla fedelt\u00e0 germoglier\u00e0 dalla terra.\nIl Signore ci dar\u00e0 la pioggia,\nla nostra terra produrr\u00e0 frutti abbondanti.\nLa giustizia camminer\u00e0 davanti al Signore\ne seguir\u00e0 la via dei suoi passi.", "vangelo": "Un giorno Ges\u00f9 stava insegnando. Sedevano l\u00e0 anche dei farisei e maestri della Legge, venuti da ogni villaggio della Galilea e della Giudea, e da Gerusalemme. E la potenza del Signore gli faceva operare guarigioni.\nEd ecco, alcuni uomini, portando su un letto un uomo che era paralizzato, cercavano di farlo entrare e di metterlo davanti a lui. Non trovando da quale parte farlo entrare a causa della folla, salirono sul tetto e, attraverso le tegole, lo calarono con il lettuccio davanti a Ges\u00f9 nel mezzo della stanza.\nVedendo la loro fede, disse: \u00abUomo, ti sono perdonati i tuoi peccati\u00bb. Gli scribi e i farisei cominciarono a discutere, dicendo: \u00abChi \u00e8 costui che dice bestemmie? Chi pu\u00f2 perdonare i peccati, se non Dio soltanto?\u00bb.\nMa Ges\u00f9, conosciuti i loro ragionamenti, rispose: \u00abPerch\u00e9 pensate cos\u00ec nel vostro cuore? Che cosa \u00e8 pi\u00f9 facile: dire \u201cTi sono perdonati i tuoi peccati\u201d, oppure dire \u201c\u00c0lzati e cammina\u201d? Ora, perch\u00e9 sappiate che il Figlio dell'uomo ha il potere sulla terra di perdonare i peccati, dico a te \u2013 disse al paralitico \u2013: \u00e0lzati, prendi il tuo lettuccio e torna a casa tua\u00bb. Subito egli si alz\u00f2 davanti a loro, prese il lettuccio su cui era disteso e and\u00f2 a casa sua, glorificando Dio.\nTutti furono colti da stupore e davano gloria a Dio; pieni di timore dicevano: \u00abOggi abbiamo visto cose prodigiose\u00bb.", "medita": "Credere non \u00e8 un fatto automatico e tantomeno facile; ma \u00e8 per tutti. Dio ci offre la possibilit\u00e0 di credere e noi possiamo essere in grado di accogliere questo dono coltivando in primo luogo la fiducia totale in Lui. Non occorre essere dotti o sapienti, conoscere a memoria le leggi e le scritture; non \u00e8 necessario occupare i primi posti ed entrare dall'ingresso principale\u2026 le vie per arrivare al Signore sono tante, diverse, a volte si snodano in percorsi contorti o incomprensibili per la nostra mente. Ma se la nostra ricerca del Bene \u00e8 dettata da una speranza sincera e fiduciosa, allora la via ci conduce a Lui. \u00c8 il caso del paralitico, che non potendo entrare dalla porta a causa della folla, si fa calare dal tetto e subito incontra Ges\u00f9 e si trova accanto ai Maestri: c'\u00e8 posto per tutti nella casa del Signore, ma \u00e8 la purezza del cuore che favorisce l'incontro e la guarigione. La conoscenza della Parola da sola non basta se il cuore \u00e8 offuscato dal pregiudizio, dal dubbio, dal timore dell'abbandono totale. Il Signore opera prodigi quando riponiamo in lui la nostra speranza e non ci arrendiamo davanti agli ostacoli; Egli perdona le nostre fragilit\u00e0 e gli errori commessi e ci invita a rimetterci in viaggio arricchiti dalla forza della sua grazia.", "riflettere": "Provo ad abbandonarmi completamente al Signore? So andare oltre le difficolt\u00e0 che potrebbero allontanarmi da Lui? Ho il coraggio del paralitico del Vangelo?", "preghfin": "Signore, aiutaci ad innalzare il nostro cuore a te\nper mezzo di una santa fiducia.\nFa' che le mancanze e le infedelt\u00e0\nche commettiamo ogni giorno\nnon turbino il nostro cuore,\nimpedendoci di confidare nella tua bont\u00e0 e misericordia,\nfa' che attraverso la conoscenza della nostra miseria\nnoi possiamo entrare alla presenza di Dio.\n<i>(Breve guida spirituale secondo San Francesco di Sales)</i>"}