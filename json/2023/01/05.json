{"day": 5, "month": 1, "year": 2023, "weekday": 4, "date_str": "gioved\u00ec 5 gennaio 2023", "quotes": "1Gv 3,11-21; Sal 99", "quote_vangelo": "secondo Giovanni (1,43-51)", "curatore": "Marta e Enrico Puglisi", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "Il giorno dopo Ges\u00f9 volle partire per la Galilea; trov\u00f2 Filippo e gli disse: \u00abSeguimi!\u00bb. Filippo era di Bets\u00e0ida, la citt\u00e0 di Andrea e di Pietro.\nFilippo trov\u00f2 Natanaele e gli disse: \u00abAbbiamo trovato colui del quale hanno scritto Mos\u00e8, nella Legge, e i Profeti: Ges\u00f9, il figlio di Giuseppe, di N\u00e0zaret\u00bb. Natanaele gli disse: \u00abDa N\u00e0zaret pu\u00f2 venire qualcosa di buono?\u00bb. Filippo gli rispose: \u00abVieni e vedi\u00bb.\nGes\u00f9 intanto, visto Natanaele che gli veniva incontro, disse di lui: \u00abEcco davvero un Israelita in cui non c'\u00e8 falsit\u00e0\u00bb. Natanaele gli domand\u00f2: \u00abCome mi conosci?\u00bb. Gli rispose Ges\u00f9: \u00abPrima che Filippo ti chiamasse, io ti ho visto quando eri sotto l'albero di fichi\u00bb. Gli replic\u00f2 Natanaele: \u00abRabb\u00ec, tu sei il Figlio di Dio, tu sei il re d'Israele!\u00bb. Gli rispose Ges\u00f9: \u00abPerch\u00e9 ti ho detto che ti avevo visto sotto l'albero di fichi, tu credi? Vedrai cose pi\u00f9 grandi di queste!\u00bb.\nPoi gli disse: \u00abIn verit\u00e0, in verit\u00e0 io vi dico: vedrete il cielo aperto e gli angeli di Dio salire e scendere sopra il Figlio dell'uomo\u00bb.", "medita": "Dopo la \u201cvocazione\u201d di Andrea a Simone, che prende le mosse da una loro curiosit\u00e0/ricerca nei confronti di Ges\u00f9, questa volta \u00e8 Ges\u00f9 che prende l'iniziativa e \u201cincontrando\u201d Filippo, che passava di l\u00ec per caso, lo invita risolutamente a seguirlo. Filippo obbedisce senza fare una piega, poi per\u00f2 incontra Natanaele e fa un po' quello che aveva fatto il Battista nei confronti di Andrea e Simone, gli parla di Ges\u00f9. Ma sbaglia l'approccio, perch\u00e9 parla delle origini di Ges\u00f9, provocando in Natanaele un moto di scetticismo sulla possibilit\u00e0 che un luogo modesto come Nazareth possa aver dato i natali al Messia. Nasce qui una scena simile a quella che leggeremo al cap. 20, quando Tommaso rifiuta di credere alla resurrezione di Ges\u00f9.\n\u201cVieni e vedi\u201d dice Filippo a Natanaele, inconsapevole del fatto che Ges\u00f9 stesso, poco prima, aveva usato esattamente le stesse parole con Andrea e Simone. Mentre i due si avvicinano a Ges\u00f9, quest'ultimo coglie Natanaele di sorpresa, elogiando la franchezza che lo ha spinto ad esternare i suoi dubbi su quanto Filippo gli andava dicendo. Natanaele interdetto chiede a Ges\u00f9 spiegazioni e Ges\u00f9 gli risponde che lo aveva visto \u201csotto l'albero di fichi\u201d fin da prima che Filippo lo chiamasse. Ora sembra che l'espressione \u201cstare sotto un albero di fico\u201d per gli israeliti significasse dimorare in una pace interiore ed esteriore, condurre una vita senza nemici n\u00e9 esterni e n\u00e9 interni. Una pace da considerarsi un vero dono di Dio, un frutto dell'alleanza osservata, del patto vissuto, del comandamento messo in pratica. Natanaele, infatti, si pensa fosse uno studioso della Scrittura. La Scrittura era per lui il suo fico, la sua sicurezza, la sua pace. Non desiderava altro, altro non chiedeva.\nL'incontro quotidiano con la scrittura, Parola di Dio parlata con un linguaggio comprensibile agli uomini, attraverso cui Dio stesso nel suo immenso Amore parla a noi come ad amici, ci apre nello Spirito Santo all'incontro col Padre rendendoci cos\u00ec partecipi della sua stessa divina natura.", "riflettere": "Qualunque sia la conoscenza che abbiamo di Ges\u00f9, il suo mistero rimane sempre al di l\u00e0 e ci spinge ad andare oltre. Dice Pascal: \u201cTu non mi cercheresti se non mi avessi trovato\u201d. \u00c8 senza sponde l'oceano verso cui ci trasporta l'incontro con il Signore Ges\u00f9", "preghfin": "Padre nostro che sei nei cieli,\nche fin dal nostro concepimento hai pensato per ciascuno di noi,\nchiamato alla vita, la sua vocazione,\nsostieni, proteggi ed illumina coloro che sono deputati\nalla direzione spirituale e al discernimento vocazionale dei tuoi figli,\naffinch\u00e9, avendo come modello Ges\u00f9,\naiutino le persone a loro affidate a vedere nella quotidianit\u00e0 della loro vita\nquel filo d'oro che le lega a Dio Padre,\nguida e segno della Sua volont\u00e0 su ciascuno di loro."}