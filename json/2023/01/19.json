{"day": 19, "month": 1, "year": 2023, "weekday": 4, "date_str": "gioved\u00ec 19 gennaio 2023", "quotes": "Eb 7,25-8,6; Sal 39", "quote_vangelo": "secondo Marco (3,7-12)", "curatore": "Marta e Enrico Puglisi", "prevangelo": "", "indications": "", "preghiniz": "Ho annunciato la tua giustizia\nnella grande assemblea;\nvedi: non tengo chiuse le labbra,\nSignore, tu lo sai.\nEsultino e gioiscano in te\nquelli che ti cercano;\ndicano sempre: \u201cIl Signore \u00e8 grande!\u201d\nquelli che amano la tua salvezza.\n<i>(Salmo 39)</i>", "vangelo": "In quel tempo, Ges\u00f9, con i suoi discepoli si ritir\u00f2 presso il mare e lo segu\u00ec molta folla dalla Galilea. Dalla Giudea e da Gerusalemme, dall'Idumea e da oltre il Giordano e dalle parti di Tiro e Sid\u00f2ne, una grande folla, sentendo quanto faceva, and\u00f2 da lui.\nAllora egli disse ai suoi discepoli di tenergli pronta una barca, a causa della folla, perch\u00e9 non lo schiacciassero. Infatti aveva guarito molti, cosicch\u00e9 quanti avevano qualche male si gettavano su di lui per toccarlo.\nGli spiriti impuri, quando lo vedevano, cadevano ai suoi piedi e gridavano: \u00abTu sei il Figlio di Dio!\u00bb. Ma egli imponeva loro severamente di non svelare chi egli fosse.", "medita": "Sono sette i luoghi nominati, numero altamente simbolico nella Bibbia che indica la completezza. Significa che tutti accorrono a Cristo, che si \u00e8 fatto rapidamente conoscere con la novit\u00e0 della sua predicazione. Questo sembrerebbe un bene, perch\u00e9 allora Ges\u00f9 sembra cercare una scappatoia, una barca per allontanarsi e non farsi schiacciare? Perch\u00e9 Egli \u00e8 consapevole che ci\u00f2 che attrae la maggior parte delle persone \u00e8 la prospettiva di una guarigione facile, l'idea che \u201cgettandosi\u201d su di lui si possa trovare velocemente la soluzione ai propri mali. Ma questo non \u00e8 il nocciolo del suo insegnamento, e Cristo, pur incontrando tutti nella loro fragilit\u00e0, non si piega a questa logica del perdono facile.\nL'immagine degli spiriti impuri che si gettano ai piedi di Ges\u00f9 \u00e8 interessante, perch\u00e9 potrebbe sembrare che essi abbiano gi\u00e0 capito tutto di Cristo, pi\u00f9 di tutti gli altri, al punto che lo chiamano Figlio di Dio. Non si capisce, quindi, perch\u00e9 Ges\u00f9 imponga loro di tacere. L'intento dei demoni \u00e8 quello di \u201cbruciare il terreno\u201d a Ges\u00f9, rivelando a tutti, ad alta voce, quello che invece pu\u00f2 manifestarsi solo nel silenzio della sua morte sulla croce. Al Signore non interessa tanto essere declamato, quanto essere riconosciuto nella sua realt\u00e0 di Dio che si dona per gli uomini. Cos\u00ec gli spiriti impuri rappresentano la fede solo ideologica di chi dice di conoscere Ges\u00f9 ma in realt\u00e0 non ne fa esperienza e addirittura impedisce ad altri di farla, coprendo tutto con la propria voce. Ges\u00f9 prende le distanze da questo tipo di atteggiamenti e ci richiama ad un'esperienza di fede pi\u00f9 vera, che non grida e non guarisce il cuore in un istante, ma lavora nel silenzio e nella costanza per portare ad una reale cambiamento di vita.", "riflettere": "Ho costanza e pazienza nella mia fede, anche nel momento del bisogno? O mi \u201cgetto\u201d su Dio pretendendo di essere immediatamente esaudito?", "preghfin": "Dio, Tu sei la fonte della sapienza:\nti preghiamo di donarci la saggezza e il coraggio di operare per la giustizia,\ndi riparare ci\u00f2 che \u00e8 sbagliato nel mondo\nrendendolo giusto con le nostre azioni.\nTi preghiamo per la saggezza e il coraggio di crescere nell'unit\u00e0\ndel tuo Figlio, Ges\u00f9 Cristo, che con te e con lo Spirito Santo\nregna nei secoli dei secoli.\nAmen.\n<i>(Dai testi per la settimana di preghiera per l'unit\u00e0 dei crisitiani)</i>"}