{"day": 11, "month": 1, "year": 2023, "weekday": 3, "date_str": "mercoled\u00ec 11 gennaio 2023", "quotes": "Eb 2,14-18; Sal 104", "quote_vangelo": "secondo Marco (1,29-39)", "curatore": "Marta e Enrico Puglisi", "prevangelo": "", "indications": "", "preghiniz": "Rendete grazie al Signore e invocate il suo nome,\nproclamate fra i popoli le sue opere.\nA lui cantate, a lui inneggiate,\nmeditate tutte le sue meraviglie.\nGloriatevi del suo santo nome:\ngioisca il cuore di chi cerca il Signore.\nCercate il Signore e la sua potenza,\nricercate sempre il suo volto.\n<i>(Salmo 104)</i>", "vangelo": "In quel tempo, Ges\u00f9, uscito dalla sinagoga, subito and\u00f2 nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicin\u00f2 e la fece alzare prendendola per mano; la febbre la lasci\u00f2 ed ella li serviva.\nVenuta la sera, dopo il tramonto del sole, gli portavano tutti i malati e gli indemoniati. Tutta la citt\u00e0 era riunita davanti alla porta. Guar\u00ec molti che erano affetti da varie malattie e scacci\u00f2 molti dem\u00f2ni; ma non permetteva ai dem\u00f2ni di parlare, perch\u00e9 lo conoscevano.\nAl mattino presto si alz\u00f2 quando ancora era buio e, uscito, si ritir\u00f2 in un luogo deserto, e l\u00e0 pregava. Ma Simone e quelli che erano con lui, si misero sulle sue tracce. Lo trovarono e gli dissero: \u00abTutti ti cercano!\u00bb. Egli disse loro: \u00abAndiamocene altrove, nei villaggi vicini, perch\u00e9 io predichi anche l\u00e0; per questo infatti sono venuto!\u00bb.\nE and\u00f2 per tutta la Galilea, predicando nelle loro sinagoghe e scacciando i dem\u00f2ni.", "medita": "Prosegue la giornata di Ges\u00f9 a Cafarnao, che \u00e8 caratterizzata da un grande dinamismo. Egli non rimane fermo nella sinagoga in attesa che gli uomini vadano da lui, ma lui stesso si muove e si avvicina a loro nelle situazioni in cui si trovano: tormentati interiormente, colpiti da malattia, immersi nella loro miseria. In altri termini, un annuncio cristiano che rimane confinato tra le mura dei luoghi sacri \u00e8 sterile, il Signore ci invita ad uscire e andare verso l'incontro con gli altri. Nonostante nella sua missione pubblica sia da subito, e sempre pi\u00f9, circondato da folle di uomini, Ges\u00f9 non trascura l'importanza di isolarsi in preghiera. Prima di iniziare una nuova giornata, egli attinge a quella che \u00e8 la sorgente che alimenta la sua missione, ossia la sua relazione con Dio Padre. Impariamo da lui questo equilibrio prezioso e fondamentale tra la meditazione e la predicazione, la preghiera e le opere.", "riflettere": "Durante la Messa, al momento della proclamazione del Vangelo, ci segniamo tre volte con il segno della Croce: fronte, labbra, e cuore. Questo\u2014ci ricorda Papa Francesco\u2014\u00e8 \u201cil distintivo che manifesta chi siamo: il nostro parlare, pensare, guardare, operare sta sotto il segno della Croce, ossia sotto il segno dell'amore di Ges\u00f9 fino alla fine\u201d. Ripenso oggi a questo gesto, alla luce dell'insegnamento di Ges\u00f9 nella sua predicazione.", "preghfin": "In quest'ora, fra il buio e la luce, raccogli le gioie e i rimpianti,\ne tutta l'incoerenza che mi aggredisce.\nIn quest'ora, fra il giorno e la notte,\npercorro il filo degli avvenimenti,\nprima di restituirmi e dormire al tuo nudo chiarore.\nIn quest'ora, fra il rumore e il silenzio vieni pi\u00f9 vicino,\nstammi accanto rendimi sincero,\ntoglimi l'ombra che mi invecchia il cuore.\nIn quest'ora, fra la fretta e la quiete,\ntorni l'infinito a liberarmi del limite,\ntorni l'eternit\u00e0 ad annullare il tempo.\nIn quest'ora, fra il chiarore e l'ombra,\nfai che ci\u00f2 che ho raccolto oggi di luce,\ndomani lo ritrovi nell'aurora. Amen.\n<i>(Luigi Verdi)</i>"}