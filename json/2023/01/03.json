{"day": 3, "month": 1, "year": 2023, "weekday": 2, "date_str": "marted\u00ec 3 gennaio 2023", "quotes": "1Gv 2,29-3,6; Sal 97", "quote_vangelo": "secondo Giovanni (1,29-34)", "curatore": "Marta e Enrico Puglisi", "prevangelo": "", "indications": "", "preghiniz": "Tutti i confini della terra hanno veduto\nla vittoria del nostro Dio.\nAcclami il Signore tutta la terra,\ngridate, esultate, cantate inni!\n<i>(Salmo 97)</i>", "vangelo": "In quel tempo, Giovanni, vedendo Ges\u00f9 venire verso di lui, disse: \u00abEcco l'agnello di Dio, colui che toglie il peccato del mondo! Egli \u00e8 colui del quale ho detto: \u201cDopo di me viene un uomo che \u00e8 avanti a me, perch\u00e9 era prima di me\u201d. Io non lo conoscevo, ma sono venuto a battezzare nell'acqua, perch\u00e9 egli fosse manifestato a Israele\u00bb.\nGiovanni testimoni\u00f2 dicendo: \u00abHo contemplato lo Spirito discendere come una colomba dal cielo e rimanere su di lui. Io non lo conoscevo, ma proprio colui che mi ha inviato a battezzare nell'acqua mi disse: \u201cColui sul quale vedrai discendere e rimanere lo Spirito, \u00e8 lui che battezza nello Spirito Santo\u201d. E io ho visto e ho testimoniato che questi \u00e8 il Figlio di Dio\u00bb.", "medita": "In questo brano Giovanni incontra finalmente Ges\u00f9, che viene da lui per essere battezzato. Lo annuncia a tutti chiamandolo \u201cagnello di Dio\u201d. Un'espressione che sentiamo spesso perch\u00e9 usata durante la Messa, prima della comunione: \u201cEcco l'Agnello di Dio, ecco colui che toglie i peccati del mondo\u201d. Che cosa significa? L'immagine dell'agnello, ben nota a tutti coloro che ascoltavano il Battista, rimanda all'agnello pasquale, immolato al tempio e mangiato in famiglia durante la notte di Pasqua, secondo la legge di Mos\u00e8. Cos\u00ec Ges\u00f9, tramite le parole di Giovanni, si rivela da subito non come un Messia potente e vittorioso, ma come l'agnello che sar\u00e0 sacrificato, innocente, per liberare gli uomini. In un ribaltamento interessante, non \u00e8 un sacrificio richiesto agli uomini da Dio, ma \u00e8 proprio l'agnello \u201cdi\u201d Dio, che Egli offre all'umanit\u00e0 per \u201ctogliere il peccato del mondo\u201d. Ha detto Papa Francesco che \u00abil verbo che viene tradotto con \u201ctoglie\u201d significa letteralmente \u201csollevare\u201d, \u201cprendere su di s\u00e9\u201d. Ges\u00f9 \u00e8 venuto nel mondo con una missione precisa: liberarlo dalla schiavit\u00f9 del peccato, caricandosi le colpe dell'umanit\u00e0. In che modo? Amando. Non c'\u00e8 altro modo di vincere il male e il peccato se non con l'amore che spinge al dono della propria vita per gli altri\u00bb.", "riflettere": "\u201cIo non lo conoscevo, ma sono venuto a battezzare nell'acqua, perch\u00e9 egli fosse manifestato a Israele\u201d. Giovanni non conosce Ges\u00f9, ma sa ascoltare la voce del Signore e riconoscere la Sua presenza. Come Giovanni mi faccio cercatore del Divino nell'umanit\u00e0 che ci circonda.", "preghfin": "Signore Ges\u00f9, non ti chiedo altro:\nvorrei occhi capaci di vederti,\nmani libere che sappiano indicarti a chi ti cerca\ne una parola non timorosa\nche sappia annunciare la tua presenza.\nLo so: non \u00e8 poco, ma non \u00e8 neppure troppo.\nIo, Signore, ci metto il desiderio;\ntu mettici il tuo Spirito,\nperch\u00e9 resti su di me, come \u00e8 stato su di te\ne mi renda capace di parole e gesti\nche profumino di Vangelo. Amen.\n<i>(Suor Mariangela Tassielli)</i>"}