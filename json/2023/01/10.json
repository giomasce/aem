{"day": 10, "month": 1, "year": 2023, "weekday": 2, "date_str": "marted\u00ec 10 gennaio 2023", "quotes": "Eb 2,5-12; Sal 8", "quote_vangelo": "secondo Marco (1,21b-28)", "curatore": "Marta e Enrico Puglisi", "prevangelo": "", "indications": "", "preghiniz": "O Signore, Signore nostro,\nquanto \u00e8 mirabile il tuo nome su tutta la terra!\nChe cosa \u00e8 mai l'uomo perch\u00e9 di lui ti ricordi,\nil figlio dell'uomo, perch\u00e9 te ne curi?\n<i>(Salmo 8)</i>", "vangelo": "In quel tempo, Ges\u00f9, entrato di sabato nella sinagoga, [a Cafarnao,] insegnava. Ed erano stup\u00ecti del suo insegnamento: egli infatti insegnava loro come uno che ha autorit\u00e0, e non come gli scribi.\nEd ecco, nella loro sinagoga vi era un uomo posseduto da uno spirito impuro e cominci\u00f2 a gridare, dicendo: \u00abChe vuoi da noi, Ges\u00f9 Nazareno? Sei venuto a rovinarci? Io so chi tu sei: il santo di Dio!\u00bb. E Ges\u00f9 gli ordin\u00f2 severamente: \u00abTaci! Esci da lui!\u00bb. E lo spirito impuro, straziandolo e gridando forte, usc\u00ec da lui.\nTutti furono presi da timore, tanto che si chiedevano a vicenda: \u00abChe \u00e8 mai questo? Un insegnamento nuovo, dato con autorit\u00e0. Comanda persino agli spiriti impuri e gli obbediscono!\u00bb.\nLa sua fama si diffuse subito dovunque, in tutta la regione della Galilea.", "medita": "Siamo ancora all'inizio del Vangelo di Marco. Dopo il Battesimo e la chiamata degli Apostoli, Ges\u00f9 comincia la sua missione, prima a Cafarnao e poi in tutta la Galilea. Nel Vangelo di oggi e in quello dei prossimi giorni si racconta la \u201cgiornata di Cafarnao\u201d, una giornata in cui si concentra l'attivit\u00e0 di Ges\u00f9 e che rappresenta un modello del suo ministero.\nIl luogo da cui tutto parte \u00e8 la sinagoga. Il Signore, come si legger\u00e0 anche pi\u00f9 avanti, incontra gli uomini nella loro quotidianit\u00e0, ma la comunit\u00e0 di fede \u00e8 innegabilmente una realt\u00e0 di predilezione per l'annuncio del Vangelo. Questo \u00e8 ancora vero: la Chiesa per prima \u00e8 invitata ad ascoltare ed accogliere l'insegnamento di Cristo.\nNel brano emergono subito i due elementi fondanti della predicazione di Ges\u00f9, le parole e le opere. E subito constatiamo la reazione di fronte ad esse: i suoi insegnamenti stupiscono, la guarigione dell'indemoniato intimorisce. Questo perch\u00e9 Egli si presenta agli uomini come una novit\u00e0: ci\u00f2 che predica \u00e8 diverso da quanto sempre ascoltato nella sinagoga e la sua potenza nel contrastare il demonio deriva dalla forza stessa della sua Parola. Arriva quest'uomo nuovo, che annuncia e opera la liberazione dal male. Gli uomini sono disposti ad accettare questa libert\u00e0? Si pu\u00f2 dire che il demonio rivolge a Ges\u00f9 le domande che si muovono da qualche parte nel cuore degli uomini che assistono impauriti alla scena: \u201cChe vuoi da noi? Sei venuto a rovinarci?\u201d. Ossia: perch\u00e9 sei venuto a disturbare il nostro quieto vivere? La gente che circonda Ges\u00f9 nel Vangelo di Marco si comporta spesso come una massa che assiste con trasporto all'operare di Ges\u00f9, ma poi preferisce una schiavit\u00f9 comoda a una libert\u00e0 esigente. E noi da che parte stiamo?", "riflettere": "E io, da che parte sto? Mi lascio trasformare dal Vangelo o preferisco il quieto vivere?", "preghfin": "Vieni di notte,\nma nel nostro cuore \u00e8 sempre notte:\ne, dunque, vieni sempre, Signore.\nVieni in silenzio,\nnoi non sappiamo pi\u00f9 cosa dirci:\ne, dunque, vieni sempre, Signore.\nVieni in solitudine,\nma ognuno di noi \u00e8 sempre pi\u00f9 solo:\ne, dunque, vieni sempre, Signore.\nVieni, figlio della pace,\nnoi ignoriamo cosa sia la pace:\ne, dunque, vieni sempre, Signore.\n<i>(David Maria Turoldo)</i>"}