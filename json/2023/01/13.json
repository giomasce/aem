{"day": 13, "month": 1, "year": 2023, "weekday": 5, "date_str": "venerd\u00ec 13 gennaio 2023", "quotes": "Eb 4,1-5.11; Sal 77", "quote_vangelo": "secondo Marco (2,1-12)", "curatore": "Marta e Enrico Puglisi", "prevangelo": "", "indications": "", "preghiniz": "Ci\u00f2 che abbiamo udito e conosciuto\ne i nostri padri ci hanno raccontato\nnon lo terremo nascosto ai nostri figli,\nraccontando alla generazione futura\nle azioni gloriose e potenti del Signore.\nEssi poi si alzeranno a raccontarlo ai loro figli,\nperch\u00e9 ripongano in Dio la loro fiducia\ne non dimentichino le opere di Dio,\nma custodiscano i suoi comandi.\n<i>(Salmo 77)</i>", "vangelo": "Ges\u00f9 entr\u00f2 di nuovo a Caf\u00e0rnao, dopo alcuni giorni. Si seppe che era in casa e si radunarono tante persone che non vi era pi\u00f9 posto neanche davanti alla porta; ed egli annunciava loro la Parola.\nSi recarono da lui portando un paralitico, sorretto da quattro persone. Non potendo per\u00f2 portarglielo innanzi, a causa della folla, scoperchiarono il tetto nel punto dove egli si trovava e, fatta un'apertura, calarono la barella su cui era adagiato il paralitico. Ges\u00f9, vedendo la loro fede, disse al paralitico: \u00abFiglio, ti sono perdonati i peccati\u00bb.\nErano seduti l\u00e0 alcuni scribi e pensavano in cuor loro: \u00abPerch\u00e9 costui parla cos\u00ec? Bestemmia! Chi pu\u00f2 perdonare i peccati, se non Dio solo?\u00bb. E subito Ges\u00f9, conoscendo nel suo spirito che cos\u00ec pensavano tra s\u00e9, disse loro: \u00abPerch\u00e9 pensate queste cose nel vostro cuore? Che cosa \u00e8 pi\u00f9 facile: dire al paralitico \u201cTi sono perdonati i peccati\u201d, oppure dire \u201c\u00c0lzati, prendi la tua barella e cammina\u201d? Ora, perch\u00e9 sappiate che il Figlio dell'uomo ha il potere di perdonare i peccati sulla terra, dico a te \u2013 disse al paralitico \u2013: \u00e0lzati, prendi la tua barella e va' a casa tua\u00bb.\nQuello si alz\u00f2 e subito prese la sua barella, sotto gli occhi di tutti se ne and\u00f2, e tutti si meravigliarono e lodavano Dio, dicendo: \u00abNon abbiamo mai visto nulla di simile!\u00bb.", "medita": "Il Maestro \u00e8 in citt\u00e0, non c'\u00e8 tempo da perdere con un'occasione cos\u00ec; recuperata una barella di fortuna i quattro amici del paralitico partono con lui alla volta della casa che quel giorno ospita Ges\u00f9. La trovano stracolma, ma neanche questo li ferma: decidono di arrampicarsi, issare il paralitico, scoperchiare il tetto e calare il malato. Sono azioni che appaiono straordinarie, ma rientrano nell'ordinario per la fede intensa dei quattro portatori. Una fede che non dispera, che dona forza, coraggio e creativit\u00e0.\n\u201cVedendo la loro fede, disse al paralitico: \u00abFiglio, ti sono perdonati i peccati\u00bb\u201d: quella a cui assistiamo \u00e8 una preghiera materiale di intercessione. \u00c8 la fede dei portatori a salvare il paralitico: Ges\u00f9 non pu\u00f2 non notare la forza del gesto d'amore caritativo ed \u00e8 questo a spingerlo a compiere i miracoli del perdono e della guarigione.\nQuella dei portatori \u00e8 una comunit\u00e0 premurosa e amorevole, una Chiesa che si fa carico delle ferite di un fratello debole e lo porta a Ges\u00f9. La guarigione del fratello sar\u00e0 fonte di gioia e meraviglia per tutti.\nIl paralitico, invitato da Ges\u00f9, si alza e si allontana sulle sue gambe. Questa immagine ci fa pensare alla verit\u00e0 esistenziale della guarigione dal peccato. La dignit\u00e0 del perdono ci rinnova. \u00c8 grazie alla misericordia del Signore che il paralitico guarito \u00e8 in grado di alzarsi e portare la barella, segno della sua malattia, con s\u00e9. \u00c8 grazie a quella stessa misericordia che sappiamo farci carico del peso dei nostri peccati, ad alzarci in piedi rinnovati e a portare con noi la nostra storia di perdono.", "riflettere": "Penso a un mio fratello sofferente, me ne faccio carico nella preghiera.", "preghfin": "Scenda, o Padre,\nil tuo dono di pace nei nostri cuori;\ntu conosci la nostra fatica a seguire\nla via che Ges\u00f9 ha tracciato davanti a noi:\nperdona le nostre debolezze e infedelt\u00e0,\nperch\u00e9, rinvigoriti dal tuo Spirito di pace,\nriprendiamo con maggior coraggio il cammino\nfino a raggiungere la casa dove tu ci attendi.\n<i>(David Maria Turoldo)</i>"}