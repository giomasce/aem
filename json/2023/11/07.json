{"day": 7, "month": 11, "year": 2023, "weekday": 2, "date_str": "marted\u00ec 7 novembre 2023", "quotes": "Rm 12,5-16a; Sal 130", "quote_vangelo": "secondo Luca (14,15-24)", "curatore": "Massimo Salani", "prevangelo": "", "indications": "", "preghiniz": "Il Signore dell'universo imbandir\u00e0 un banchetto,\nlo preparer\u00e0 per tutti i popoli sul monte Sion,\nun banchetto di vivande scelte e vini eccellenti,\ndi cibi gustosi e vini raffinati.\n<i>(Isaia 25, 6)</i>", "vangelo": "In quel tempo, uno dei commensali, avendo udito questo, gli disse: \u00abBeato chi prender\u00e0 cibo nel regno di Dio!\u00bb.\nGli rispose: \u00abUn uomo diede una grande cena e fece molti inviti. All'ora della cena, mand\u00f2 il suo servo a dire agli invitati: \u201cVenite, \u00e8 pronto\u201d.  Ma tutti, uno dopo l'altro, cominciarono a scusarsi. Il primo gli disse: \u201cHo comprato un campo e devo andare a vederlo; ti prego di scusarmi\u201d. Un altro disse: \u201cHo comprato cinque paia di buoi e vado a provarli; ti prego di scusarmi\u201d.  Un altro disse: \u201cMi sono appena sposato e perci\u00f2 non posso venire\u201d.\nAl suo ritorno il servo rifer\u00ec tutto questo al suo padrone. Allora il padrone di casa, adirato, disse al servo: \u201cEsci subito per le piazze e per le vie della citt\u00e0 e conduci qui i poveri, gli storpi, i ciechi e gli zoppi\u201d.\nIl servo disse: \u201cSignore, \u00e8 stato fatto come hai ordinato, ma c'\u00e8 ancora posto\u201d. Il padrone allora disse al servo: \u201cEsci per le strade e lungo le siepi e costringili ad entrare, perch\u00e9 la mia casa si riempia.  Perch\u00e9 io vi dico: nessuno di quelli che erano stati invitati guster\u00e0 la mia cena\u201d\u00bb.", "medita": "Nel brano meditato ieri, il Maestro si rivolge direttamente al capo dei farisei, invitandolo ad abbandonare un modo di pensare e di vivere legati ad una lettura della Parola che si traduceva in gesti e scelte distanti dalla grande novit\u00e0 introdotta da Ges\u00f9.\nSiamo sempre intorno ad una tavola. Ci sono gli invitati dal capo dei farisei e tra questi il Galileo. \u00c8 riportata la presenza di un \u201ccommensale\u201d che si rivolge al Maestro, protagonista assoluto, capace com'\u00e8 di presentare uno stile di vita, ancorato nella Parola, assai distante dalle convinzioni dei farisei e dei commensali presenti nella pericope.\nAlle parole pronunciate dal Nazareno nel testo di ieri, il commensale commenta augurandosi di cibarsi nel Regno di Dio: una immagine gastronomica che troviamo altre volte nella Parola. Per noi cristiani cibarsi del Pane di vita \u00e8 una necessit\u00e0 spirituale, che va ben oltre la semplice necessit\u00e0 di alimentarci.\nForse il commensale non aveva colto fino in fondo il significato delle parole pronunciate dal Signore intorno alla tavola. Dai brani del capitolo 14 di Luca abbiamo compreso che amare \u00e8 servire chiunque senza escludere nessuno e che l'accesso al Regno non \u00e8 legato all'appartenenza di classi sociali n\u00e9 a studiosi della Parola. I primi destinatari del Regno sono altri. Sono i protagonisti della parabola consegnata oggi.\nCi sono i chiamati (gli invitati), persone che hanno un bagaglio tale da comprendere e vivere come indicava Ges\u00f9. Gli stessi che l'hanno anche accolto nelle loro case, seguito nel suo cammino, ascoltato le sue parole e visto i segni compiuti. Gli stessi che non lo seguiranno sul Calvario.\nCi sono altri che attendevano un Messia di pace, portatore di amore e misericordia, vicino nella sofferenza e capace di consolarli: vivono sulla strada, sotto i ponti, fuggono dalle guerre. Il rapporto nei loro confronti lo mediteremo nell'ultima domenica del mese, sar\u00e0 determinante per l'accesso al Regno.\nAlla cena del Signore sono invitati tutti.", "riflettere": "L'immagine della tavola come luogo di convivialit\u00e0 tra il Creatore e le creature \u00e8 notevole ed importante. Non spetta a noi sapere chi trover\u00e0 posto intorno alla mensa. Conosciamo, tuttavia, come il Risorto ci chiede di vivere nel nostro pellegrinaggio terreno per accedere al banchetto divino.", "preghfin": "Ges\u00f9 disse: \u201cIo preparo per voi un regno, come il Padre mio l'ha preparato per me,\nperch\u00e9 mangiate e beviate alla mia tavola nel mio regno\u201d (Lc 22, 29--30).\nPerch\u00e9: \u201cEcco, io sto alla porta e busso:\nse qualcuno ascolta la mia voce e apre la porta,\nio entrer\u00f2 da lui e cener\u00f2 con lui ed egli con me\u201d (Ap 3, 20)."}