{"day": 17, "month": 11, "year": 2023, "weekday": 5, "date_str": "venerd\u00ec 17 novembre 2023", "quotes": "Sap 13,1-9; Sal 18", "quote_vangelo": "secondo Luca (17,26-37)", "curatore": "Massimo Salani", "prevangelo": "", "indications": "Santa Elisabetta d'Ungheria", "preghiniz": "In quel tempo, mentre camminava lungo il mare di Galilea,\nGes\u00f9 vide due fratelli, Simone, chiamato Pietro, e Andrea suo fratello,\nche gettavano le reti in mare; erano infatti pescatori.\nE disse loro: \u00abVenite dietro a me, vi far\u00f2 pescatori di uomini\u00bb.\nEd essi subito lasciarono le reti e lo seguirono.\nAndando oltre, vide altri due fratelli,\nGiacomo, figlio di Zebed\u00e8o, e Giovanni suo fratello, che nella barca,\ninsieme a Zebed\u00e8o loro padre, riparavano le loro reti, e li chiam\u00f2.\nEd essi subito lasciarono la barca e il loro padre e lo seguirono.\n<i>(Vangelo secondo Matteo 4, 18--22)</i>", "vangelo": "In quel tempo, Ges\u00f9 disse ai suoi discepoli: \u00abCome avvenne nei giorni di No\u00e8, cos\u00ec sar\u00e0 nei giorni del Figlio dell'uomo: mangiavano, bevevano, prendevano moglie, prendevano marito, fino al giorno in cui No\u00e8 entr\u00f2 nell'arca e venne il diluvio e li fece morire tutti.\nCome avvenne anche nei giorni di Lot: mangiavano, bevevano, compravano, vendevano, piantavano, costruivano; ma, nel giorno in cui Lot usc\u00ec da S\u00f2doma, piovve fuoco e zolfo dal cielo e li fece morire tutti. Cos\u00ec accadr\u00e0 nel giorno in cui il Figlio dell'uomo si manifester\u00e0.\nIn quel giorno, chi si trover\u00e0 sulla terrazza e avr\u00e0 lasciato le sue cose in casa, non scenda a prenderle; cos\u00ec, chi si trover\u00e0 nel campo, non torni indietro. Ricordatevi della moglie di Lot.\nChi cercher\u00e0 di salvare la propria vita, la perder\u00e0; ma chi la perder\u00e0, la manterr\u00e0 viva.\nIo vi dico: in quella notte, due si troveranno nello stesso letto: l'uno verr\u00e0 portato via e l'altro lasciato; due donne staranno a macinare nello stesso luogo: l'una verr\u00e0 portata via e l'altra lasciata\u00bb.\nAllora gli chiesero: \u00abDove, Signore?\u00bb. Ed egli disse loro: \u00abDove sar\u00e0 il cadavere, l\u00ec si raduneranno insieme anche gli avvoltoi\u00bb.", "medita": "Oggi terminano le meditazioni della Parola tratta dal capitolo 17 del vangelo di Luca. Come nei brani precedenti le parole del Maestro sono indirizzate ai suoi discepoli.\nTutta la Parola contiene lo sforzo di Ges\u00f9 di predicare uno stile di vita diverso da quello consuetudinario, radicato nella Parola dove Dio misericordioso ama le sue creature. Le quali sono chiamate ad un cammino di conversione che pone le parole e i segni compiuti dal Galileo come indicazioni per un cambio radicale di vita.\nAnche in precedenti meditazioni ci siamo soffermati sulla \u201cforza\u201d della parola del Verbo incarnato. La chiarezza del suo linguaggio sconcerta i discepoli. Figurarsi noi! Nel brano di oggi ricorrono personaggi e scene tratti dal primo Testamento, dove si narra una storia d'amore. Non mancano le difficolt\u00e0: No\u00e8 si salva perch\u00e9 si rifugia nell'arca costruita dall'ordine di Dio, gli altri no. Lot si salva uscendo da Sodoma, gli altri restano nella citt\u00e0 e muoiono.\nAi discepoli spiega che sar\u00e0 cos\u00ec ancora una volta. L'Emmanuele, che ha sperimentato le fragilit\u00e0 umane, usa termini ed immagini veramente sconvolgenti. Condividendo fino in fondo la nostra umanit\u00e0, tranne il peccato, rimanda nel suo insegnamento alla necessit\u00e0, ripetuta pi\u00f9 volte, di non anteporre nulla allo sforzo di entrare in comunione con Dio. Invita i discepoli ad essere forti, perch\u00e9 siano poi capaci di portare con la loro vita il <i>kerygma</i> ai crocicchi delle strade, perch\u00e9 la buona novella sia condivisa con tutti, senza esclusione alcuna.\nE questo comporta scelte radicali. Come quelle che troveremo nel testo del vangelo del 30 novembre e riportato nella preghiera iniziale. Le due coppie di fratelli lasciarono subito quello che avevano e seguirono Ges\u00f9. Una scommessa: non sapevano chi era (lo speravano) n\u00e9 cosa e quando avrebbe manifestato la sua identit\u00e0.\nArriver\u00e0 l'ora che il Figlio dell'uomo separi chi \u00e8 meritevole da chi non ha accettato quanto richiesto dal Signore. Ma confidiamo tutti nell'amore del Dio misericordioso per noi fragili creature.", "riflettere": "La pericope anticipa il vangelo di domenica 26 novembre, quando troveremo il Figlio dell'uomo che porr\u00e0 l'umanit\u00e0 alla sua destra o alla sua sinistra. Mediteremo parole diverse che, tuttavia, rispecchiano quelle di oggi. Chi cerca la salvezza per s\u00e9 non ha capito il messaggio del Messia. Chi, invece, spender\u00e0 la sua vita per gli altri meriter\u00e0 la destra del Signore.", "preghfin": "Tu che non sei venuto a perdere le anime degli uomini, ma a vivificarle,\nrimetti i miei numerosi peccati nella tua grande misericordia;\ntu solo, infatti, sei in cielo, ineffabile, e sulla terra, invisibile,\nin ogni atomo di essere e fino agli estremi confini dell'universo\nPrincipio di tutto e in tutto, in ogni pienezza, benedetto nel pi\u00f9 alto dei cieli.\nE a te, con il Padre e lo Spirito Santo sia la gloria nei secoli dei secoli. Amen.\n<i>(Gregorio di Narek, </i>Libro delle preghiere<i> XLI, II)</i>"}