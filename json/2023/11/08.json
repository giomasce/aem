{"day": 8, "month": 11, "year": 2023, "weekday": 3, "date_str": "mercoled\u00ec 8 novembre 2023", "quotes": "Rm 13,8-10; Sal 111", "quote_vangelo": "secondo Luca (14,25-33)", "curatore": "Massimo Salani", "prevangelo": "", "indications": "", "preghiniz": "Il discepolo di Ges\u00f9 rinuncia a tutti i beni\nperch\u00e9 ha trovato in Lui il Bene pi\u00f9 grande,\nnel quale ogni altro bene riceve il suo pieno valore e significato:\ni legami familiari, le altre relazioni, il lavoro,\ni beni culturali ed economici e cos\u00ec via\u2026\nIl cristiano si distacca da tutto e ritrova tutto\nnella logica del Vangelo,\nla logica dell'amore e del servizio.\n<i>(Papa Francesco, </i>Angelus<i>, 8 settembre 2013)</i>", "vangelo": "In quel tempo, una folla numerosa andava con lui. Egli si volt\u00f2 e disse loro: \u00abSe uno viene a me e non mi ama pi\u00f9 di quanto ami suo padre, la madre, la moglie, i figli, i fratelli, le sorelle e perfino la propria vita, non pu\u00f2 essere mio discepolo. Colui che non porta la propria croce e non viene dietro a me, non pu\u00f2 essere mio discepolo.\nChi di voi, volendo costruire una torre, non siede prima a calcolare la spesa e a vedere se ha i mezzi per portarla a termine? Per evitare che, se getta le fondamenta e non \u00e8 in grado di finire il lavoro, tutti coloro che vedono comincino a deriderlo, dicendo: \u201cCostui ha iniziato a costruire, ma non \u00e8 stato capace di finire il lavoro\u201d.\nOppure quale re, partendo in guerra contro un altro re, non siede prima a esaminare se pu\u00f2 affrontare con diecimila uomini chi gli viene incontro con ventimila? Se no, mentre l'altro \u00e8 ancora lontano, gli manda dei messaggeri per chiedere pace.\nCos\u00ec chiunque di voi non rinuncia a tutti i suoi averi, non pu\u00f2 essere mio discepolo\u00bb.", "medita": "Oggi meditiamo l'ultimo brano del capitolo 14 di Luca. Mentre nelle prime quattro pericopi Ges\u00f9, in modi diversi, trasmetteva il suo messaggio in un contesto gastronomico, invitato a tavola da un capo dei farisei con altri ospiti, dal testo odierno leggiamo che il Maestro si rivolge ad una \u201cfolla numerosa\u201d. Cambia la cornice ma il dipinto consegna lo stesso messaggio.\nChi desidera porsi alla sequela del Nazareno, quale cammino deve intraprendere, quali condizioni deve accettare, quali rinunce \u00e8 chiamato ad affrontare?\nI protagonisti delle precedenti pericopi appartenevano ad un ceto sociale e religioso importante. A loro fu chiesto di servire gli ultimi.\nAlla folla, dove probabilmente non mancavano gli ultimi e persone di appartenenza pi\u00f9 modesta, il Galileo mostra la necessit\u00e0 di intraprendere un cammino di conversione che porti alla rinuncia di \u201ctutti i suoi averi\u201d. Quegli averi che spesso condizionano la vita di tutti fino al punto di \u201cservire\u201d gli averi stessi costituiscono ostacoli qualunque sia la condizione in cui viviamo.\nL'Emmanuele ha insegnato vivendo quello che annunciava: nella sua vita terrena ha mostrato cosa significhi e come si possa praticare un percorso dove la rinuncia ha un valore superiore al possesso.\nIl Figlio di Dio, che sperimenter\u00e0 tutta la fragilit\u00e0 umana tranne il peccato, insegna ai discepoli e a noi che anche ci\u00f2 che \u00e8 buono e positivo, pu\u00f2 essere lasciato per poter crescere e seguire il proprio cammino. Lo fece il Nazareno con la sua famiglia mostrando che lasciare non significa abbandonare ma impostare un legame diverso.\nNon impedisce i rapporti familiari, di amicizia (pensiamo a Ges\u00f9 con Marta, Maria e Lazzaro), chiede ai discepoli che l'amore non sia rivolto solo a loro. A quanti hanno la frequentazione della Parola, non chiede di interromperla, quanto di ascoltare la parola del Verbo. \u00c8 un cammino di conversione per allontanarci dalla presunzione di essere autosufficienti.", "riflettere": "Quanti \u201caveri\u201d impediscono uno sguardo diverso sulle persone, sulle cose, sulla vita. Aver fede \u00e8 rinunciare ai falsi averi. Ges\u00f9 di Nazaret ha accettato la fragilit\u00e0 delle creature pur essendo Figlio di Dio. Aver fede in Lui permette uno sguardo di amore diverso nei confronti delle persone, delle cose, della vita.", "preghfin": "Abbiate in voi gli stessi sentimenti che furono in Cristo Ges\u00f9,\nil quale, pur essendo di natura divina, non consider\u00f2 un tesoro geloso la sua uguaglianza con Dio;\nma spogli\u00f2 s\u00e9 stesso, assumendo la condizione di servo e divenendo simile agli uomini;\napparso in forma umana, umili\u00f2 se stesso facendosi obbediente fino alla morte e alla morte di croce.\nPer questo Dio l'ha esaltato e gli ha dato il nome che \u00e8 al di sopra di ogni altro nome;\nperch\u00e9 nel nome di Ges\u00f9 ogni ginocchio si pieghi nei cieli, sulla terra e sottoterra;\ne ogni lingua proclami che Ges\u00f9 Cristo \u00e8 il Signore, a gloria di Dio Padre.\n<i>(Lettera ai Filippesi 2, 5--11)</i>"}