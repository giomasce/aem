{"day": 12, "month": 11, "year": 2023, "weekday": 7, "date_str": "domenica 12 novembre 2023", "quotes": "Sap 6,12-16; Sal 62; 1Ts 4,13-18", "quote_vangelo": "secondo Matteo (25,1-13)", "curatore": "Massimo Salani", "prevangelo": "", "indications": "Salterio: quarta settimana\nSan Giosafat", "preghiniz": "Conosciamo una triplice venuta del Signore.\nUna venuta nascosta si colloca infatti tra le altre due, che sono manifeste.\nNella prima il Verbo \u201c\u00e8 apparso sulla terra e ha vissuto tra gli uomini\u201d (Bar 3, 38)\u2026\nNell'ultima venuta \u201cogni carne vedr\u00e0 la salvezza di Dio\u201d (Lc 3, 6)\ne \u201cvolgeranno lo sguardo a colui che hanno trafitto\u201d (Gv 19, 37; cf. Zc 12, 10).\nLa venuta intermedia \u00e8 invece nascosta\u2026\nNella prima venuta, dunque, \u201cvenne nella carne\u201d (1Gv 4, 2) e nella debolezza,\nin questa intermedia viene \u201cin Spirito e potenza\u201d (Lc 1, 17),\nnell'ultima \u201cverr\u00e0 nella gloria\u201d (Lc 9, 26) e nella maest\u00e0\u2026\nQuindi questa venuta intermedia \u00e8, per cos\u00ec dire, una via che unisce la prima all'ultima:\nnella prima \u201cCristo\u201d fu \u201cnostra redenzione\u201d (1Cor1, 30),\nnell'ultima \u201csi manifester\u00e0 come nostra vita\u201d (Col 3, 4),\nin questa\u2026 \u00e8 nostro riposo e nostra consolazione.\n<i>(San Bernardo, </i>Discorsi sull'Avvento<i> V, 1)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli sar\u00e0 simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con s\u00e9 l'olio; le sagge invece, insieme alle loro lampade, presero anche l'olio in piccoli vasi. Poich\u00e9 lo sposo tardava, si assopirono tutte e si addormentarono.\nA mezzanotte si alz\u00f2 un grido: \u201cEcco lo sposo! Andategli incontro!\u201d. Allora tutte quelle vergini si destarono e prepararono le loro lampade. Le stolte dissero alle sagge: \u201cDateci un po' del vostro olio, perch\u00e9 le nostre lampade si spengono\u201d. Le sagge risposero: \u201cNo, perch\u00e9 non venga a mancare a noi e a voi; andate piuttosto dai venditori e compratevene\u201d.\nOra, mentre quelle andavano a comprare l'olio, arriv\u00f2 lo sposo e le vergini che erano pronte entrarono con lui alle nozze, e la porta fu chiusa. Pi\u00f9 tardi arrivarono anche le altre vergini e incominciarono a dire: \u201cSignore, signore, aprici!\u201d. Ma egli rispose: \u201cIn verit\u00e0 io vi dico: non vi conosco\u201d.\nVegliate dunque, perch\u00e9 non sapete n\u00e9 il giorno n\u00e9 l'ora\u00bb.", "medita": "A partire da oggi, le tre domeniche del mese di novembre che chiudono questo anno liturgico, sono tutte tratte dal capitolo 25 di Matteo. Condividono il potente insegnamento sulla prassi di vita che il credente deve accettare per entrare nel Regno di Dio, nella prospettiva di un atto finale reso possibile solo da chi accetta un cammino di conversione e di sequela.\nIl Maestro si serve della parabola come metodo e strumento per insegnare un tratto dello stile di vita necessario al credente per accedere al Regno: l'attenzione, la costanza, la capacit\u00e0 di prepararsi per l'evento che accadr\u00e0. Anche la pazienza dell'attesa, la furbizia e la determinazione. Le prime cinque vergini rappresentano tutto questo. A differenza delle stolte che forse erano presenti (solo) per apparire (come altri protagonisti presenti nel vangelo di domenica scorsa) pi\u00f9 che comprendere compiutamente quanto stava per accadere, le sagge ci consegnano lo stile di vita con cui il credente deve familiarizzare. Sono pronte, organizzate, sanno attendere. L'evento, annunciato senza indicare \u201cquando\u201d, non le coglier\u00e0 di sorpresa. Anche le stolte sono a conoscenza di quanto dovr\u00e0 avvenire: ma l'attesa \u00e8 vissuta in modo superficiale.\nLe protagoniste sagge della pericope di oggi rimandano alla necessit\u00e0 di una vigilanza come percorso personale da vivere, certo con fatica e difficolt\u00e0, ma capace di un'attesa viva e non passiva. Le protagoniste stolte della pericope di oggi ricordano a tutti quanto siamo distratti da altro e quanto fatichiamo a percepire la straordinariet\u00e0 dell'evento. Lo sposo \u00e8 gi\u00e0 arrivato, il Padre misericordioso ha donato alle sue creature l'Emmanuele, il Dio-con-noi. Nonostante la sua predicazione, i gesti compiuti e i segni straordinari con numerosi testimoni, \u00e8 stato ucciso. La Vita \u00e8 stata ripudiata da noi creature. Ma risorger\u00e0. Proclamiamo nel simbolo di fede che il Signore torner\u00e0: \u00e8 la <i>parusia</i>, la seconda venuta del Salvatore. Crediamo oppure siamo increduli?", "riflettere": "Ci stiamo preparando alla seconda venuta di Ges\u00f9, Figlio di Dio? Viviamo nella quotidianit\u00e0 la nostra fede che \u00e8 tradurre nelle opere (e non solo le parole) l'insegnamento del Maestro? La parabola distingue tra sagge e stolte. Sappiamo che esistono zone grigie. Ma abbiamo la consapevolezza del Suo Ritorno?", "preghfin": "Noi annunziamo che Cristo verr\u00e0. Infatti non \u00e8 unica la sua venuta, ma ve n'\u00e8 una seconda,\nla quale sar\u00e0 molto pi\u00f9 gloriosa della precedente.\nLa prima, infatti, ebbe il sigillo della sofferenza, l'altra porter\u00e0 una corona di divina regalit\u00e0.\nSi pu\u00f2 affermare che quasi sempre nel nostro Signore Ges\u00f9 Cristo ogni evento \u00e8 duplice.\nDuplice \u00e8 la generazione, una da Dio Padre, prima del tempo,\ne l'altra, la nascita umana, da una vergine nella pienezza dei tempi.\nDue sono anche le sue discese nella storia.\nUna prima volta \u00e8 venuto in modo oscuro e silenzioso, come la pioggia sul vello.\nUna seconda volta verr\u00e0 nel futuro in splendore e chiarezza davanti agli occhi di tutti.\nPerci\u00f2 non limitiamoci a meditare solo la prima venuta, ma viviamo in attesa della seconda.\nE poich\u00e9 nella prima abbiamo acclamato:\n\u201cBenedetto colui che viene nel nome del Signore\u201d (Mt 21, 9),\nla stessa lode proclameremo nella seconda.\nCos\u00ec andando incontro al Signore insieme agli angeli e adorandolo canteremo:\n\u201cBenedetto colui che viene nel nome del Signore\u201d (Mt 21, 9).\n<i>(Cirillo di Gerusalemme, </i>Catechesi<i> 15)</i>"}