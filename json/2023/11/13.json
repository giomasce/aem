{"day": 13, "month": 11, "year": 2023, "weekday": 1, "date_str": "luned\u00ec 13 novembre 2023", "quotes": "Sap 1,1-7; Sal 138", "quote_vangelo": "secondo Luca (17,1-6)", "curatore": "Massimo Salani", "prevangelo": "", "indications": "", "preghiniz": "Questo dunque giova: credere in Dio con retta fede, adorare Dio, conoscere Dio,\nin modo da ottenere da lui l'aiuto a vivere bene\ne, in caso di peccato, da meritare la sua indulgenza,\nnon gi\u00e0 perseverando sicuri nelle azioni che ha in odio,\nma distaccandocene e dicendo a lui:\n<i>Io ho detto, o Signore, abbi piet\u00e0 di me;\nrisana l'anima mia perch\u00e9 ho peccato contro di te</i>.\n<i>(Agostino, </i>La fede e le opere<i> 22.41)</i>", "vangelo": "In quel tempo, Ges\u00f9 disse ai suoi discepoli: \u00ab\u00c8 inevitabile che vengano scandali, ma guai a colui a causa del quale vengono. \u00c8 meglio per lui che gli venga messa al collo una macina da mulino e sia gettato nel mare, piuttosto che scandalizzare uno di questi piccoli. State attenti a voi stessi!\nSe il tuo fratello commetter\u00e0 una colpa, rimproveralo; ma se si pentir\u00e0, perdonagli. E se commetter\u00e0 una colpa sette volte al giorno contro di te e sette volte ritorner\u00e0 a te dicendo: \u201cSono pentito\u201d, tu gli perdonerai\u00bb.\nGli apostoli dissero al Signore: \u00abAccresci in noi la fede!\u00bb. Il Signore rispose: \u00abSe aveste fede quanto un granello di senape, potreste dire a questo gelso: \u201cSr\u00e0dicati e vai a piantarti nel mare\u201d, ed esso vi obbedirebbe\u00bb.", "medita": "Durante la settimana mediteremo tutto il capitolo 17 del vangelo di Luca. In questi brani Ges\u00f9 predica ai discepoli servendosi di parole \u201cdure\u201d capaci di scuotere gli animi dei suoi amici.\nNella pericope di oggi, il Maestro richiama l'attenzione dei suoi discepoli su due questioni.\nLa prima ricorda ai suoi amici la chiamata a servire il Signore per essere credenti credibili. Come purtroppo accade ai nostri giorni siamo capaci di efferatezze e comportamenti assurdi ed inspiegabili: chi serve Ges\u00f9 ha una responsabilit\u00e0 maggiore nei confronti degli altri. Chiamati a servire, tanto i discepoli quanto tutti i credenti, dobbiamo evitare ogni forma di scandalo nei confronti di chiunque.\nE maggiore \u00e8 la responsabilit\u00e0 di chi si pone alla sequela del Nazareno. L'Emmanuele insegna che ai suoi amici sar\u00e0 richiesto molto di pi\u00f9 di quanto prescrive la Legge sul tema del perdono.\nLa fede nel Dio misericordioso porta con s\u00e9 la necessit\u00e0 di perdonare il fratello perch\u00e9 noi per primi siamo peccatori. Pi\u00f9 volte, e in testi della Parola molto noti, possiamo leggere di un Padre che perdona il figlio smarrito prima ancora che questi si penta. Sulla croce il Galileo perdona chi lo uccide perch\u00e9 inconsapevole delle proprie azioni. Non a caso il Figlio di Dio nell'unica preghiera che ci ha consegnato ci chiede di rimettere i peccati degli altri commessi nei nostri confronti. Ma ai discepoli chiede ancora di pi\u00f9.\nOvviamente, il ricorso al numero sette non \u00e8 casuale. Tra i numerosi significati, il rimando biblico ai giorni della creazione da parte di Dio invita ad una comprensione del numero come perfezione, completezza: sette, in questo caso, fa percepire che di pi\u00f9 non \u00e8 necessario n\u00e9 si pu\u00f2. Genesi parla dei sette giorni quando Dio cre\u00f2 tutto; nel vangelo il Figlio invita a perdonare non solo una volta, ma addirittura sette volte al giorno! In altri testi anche settanta volte sette. Cio\u00e8 sempre.\nCome \u00e8 possibile arrivare a tanto? I discepoli sono consapevoli della loro pochezza e fragilit\u00e0. Solo una fede matura permetter\u00e0 di essere credenti credibili.", "riflettere": "I discepoli, come noi, sono creature spesso in difficolt\u00e0. Ma pongono una giusta richiesta. La fede \u00e8 un dono. Una volta ricevuta va coltivata, amata, messa a disposizione degli altri. Sappiamo cosa \u00e8 capace di produrre un semplice pizzico di lievito.", "preghfin": "E se invece di sette peccher\u00e0 otto volte? Forse che il numero vince la grazia?\nIl calcolo si pu\u00f2 contrapporre alla bont\u00e0?\nE pu\u00f2 una sola colpa far condannare alla pena\ncolui che avr\u00e0 ricevuto il perdono per altre sette? Certamente no.\nSe \u00e8 felice chi ha perdonato sette volte, \u00e8 pi\u00f9 felice ancora chi perdona settanta volte sette.\nQuesto numero prescritto non pone un limite al perdono ma lo amplia;\ne ci\u00f2 che sembra ristretto dai confini del precetto,\nin realt\u00e0 \u00e8 affidato senza limiti alla libera volont\u00e0;\nper cui, se perdonerai quanto ti \u00e8 stato comandato,\nsarai sempre nella obbedienza, e insieme ne avrai motivo di premio.\n<i>(Pietro Crisologo, </i>Discorsi<i>)</i>"}