{"day": 28, "month": 11, "year": 2023, "weekday": 2, "date_str": "marted\u00ec 28 novembre 2023", "quotes": "Dn 2,31-45; Dn 3,57-61", "quote_vangelo": "secondo Luca (21,5-11)", "curatore": "Massimo Salani", "prevangelo": "", "indications": "", "preghiniz": "Ecco la parola che fu rivolta a Geremia da parte del Signore:\n\u00abF\u00e8rmati alla porta della casa del Signore e l\u00e0 proclama questa parola:\n\u201cAscoltate la parola del Signore, voi tutti, uomini di Giuda,\nche entrate per queste porte per prostrarvi davanti al Signore!\nCos\u00ec parla il Signore degli eserciti, Dio d'Israele:\nCambiate le vostre vie e le vostre opere, e io vi far\u00f2 abitare in questo luogo.\nNon ponete la vostra fiducia in parole false, dicendo:\nQuesto \u00e8 il tempio del Signore, il tempio del Signore, il tempio del Signore!\nMa se cambiate veramente le vostre vie e le vostre opere,\nse praticate sul serio la giustizia gli uni verso gli altri,\nse non opprimete lo straniero, l'orfano e la vedova,\nse non spargete sangue innocente in questo luogo,\ne non andate per vostra sciagura dietro ad altri d\u00e8i,\nio allora vi far\u00f2 abitare in questo luogo,\nnel paese che allora diedi ai vostri padri per sempre.\nEcco, voi mettete la vostra fiducia in parole false, che non giovano a nulla.\nVoi rubate, uccidete e commettete adulteri, giurate il falso, offrite profumi a Baal,\nandate dietro ad altri d\u00e8i che prima non conoscevate, e poi venite a presentarvi davanti a me,\nin questa casa sulla quale \u00e8 invocato il mio nome.\nVoi dite: Siamo salvi!\nPerci\u00f2 commettete tutte queste abominazioni.\n\u00c8 forse, agli occhi vostri, una spelonca di ladri questa casa\nsulla quale \u00e8 invocato il mio nome? Ecco, tutto questo io l'ho visto\u201d, dice il Signore\u00bb.\n<i>(Geremia 7, 1--11)</i>", "vangelo": "In quel tempo, mentre alcuni parlavano del tempio, che era ornato di belle pietre e di doni votivi, Ges\u00f9 disse: \u00abVerranno giorni nei quali, di quello che vedete, non sar\u00e0 lasciata pietra su pietra che non sar\u00e0 distrutta\u00bb.\nGli domandarono: \u00abMaestro, quando dunque accadranno queste cose e quale sar\u00e0 il segno, quando esse staranno per accadere?\u00bb. Rispose: \u00abBadate di non lasciarvi ingannare. Molti infatti verranno nel mio nome dicendo: \u201cSono io\u201d, e: \u201cIl tempo \u00e8 vicino\u201d. Non andate dietro a loro! Quando sentirete di guerre e di rivoluzioni, non vi terrorizzate, perch\u00e9 prima devono avvenire queste cose, ma non \u00e8 subito la fine\u00bb.\nPoi diceva loro: \u00abSi sollever\u00e0 nazione contro nazione e regno contro regno, e vi saranno in diversi luoghi terremoti, carestie e pestilenze; vi saranno anche fatti terrificanti e segni grandiosi dal cielo\u00bb.", "medita": "Siamo ormai prossimi al nuovo anno liturgico. La Parola meditata domenica scorsa aiuta la riflessione di tutti i brani di fine novembre. La fine del cammino che l'umanit\u00e0 ha intrapreso con la creazione sta per arrivare. Seguir\u00e0 poi il giudizio finale.\nConoscere quando avverr\u00e0 tutto questo non \u00e8 una questione di curiosit\u00e0 ma di consapevolezza dell'evento che incombe. Non una fine del tempo, ma comprendere che siamo attori del \u201cfine del tempo\u201d. Come l'Emmanuele \u00e8 nato, vissuto, morto e risorto il Padre misericordioso non pu\u00f2 che auspicare l'ingresso di tutte le creature nel Regno.\nNoi, come i protagonisti della pericope, siamo arroccati al qui e ora. Siamo attraversati dalla paura che oscura anche la fede. Cosa ci aspetta?\nDobbiamo innanzitutto liberarci dalle nostre presunte certezze. Lo era il tempio di Gerusalemme per i contemporanei di Ges\u00f9. Le parole del Maestro sulla sua distruzione invitano ad avvicinare gli uditori a quanto avverr\u00e0. Lo spazio e il tempo trascorso nella nostra vita sono preziosissimi perch\u00e9 con le nostre scelte ci permettono di collocarci alla destra oppure alla sinistra del Re Glorioso. Quanto abbiamo visto, quanto possediamo, tutto ci\u00f2 che riteniamo importante di materiale, non salir\u00e0 in cielo.\nIl Nazareno sembra offrire un catalogo di disgrazie terribili con scenari devastanti. La storia insegna, purtroppo, che l'umanit\u00e0 ha conosciuto gi\u00e0 tutto questo e pi\u00f9 volte. Compresa la nostra stagione.\nIl Messia ci guida su un piano diverso. Non sar\u00e0 il tempio, pur nella sua bellezza e sontuosit\u00e0, a salvare. Nulla di tutto questo.\nSar\u00e0, piuttosto, vivere la vita come ha insegnato il Signore, amando le nostre sorelle e fratelli senza pregiudizio alcuno. Al momento del giudizio non saremo misurati che sulla fratellanza tra noi e l'amore di Dio. Dove l'uno non esclude l'altro. Esercitare il primo \u00e8 praticare un comandamento di Dio che, come il Figlio ha ripetutamente detto e le parole di Geremia anticipano, \u00e8 praticare l'amore per Cristo stesso.", "riflettere": "Siamo chiamati, come le vergini sagge, a vivere con speranza e fede. Dobbiamo essere pronti in ogni momento. In attesa dell'evento finale, Ges\u00f9 invita alla fede che sconfigge la paura. Il Salvatore ci insegna a liberarci di quello che non serve.", "preghfin": "E se ci troviamo nelle tribolazioni, dacci la pazienza per poter sopportare.\n\u00c8 te che io aspetto! Che io non venga schiacciato dalla debolezza,\nnon soccomba alle tentazioni, non sia flagellato dalle tempeste\nche sono il banco di prova della pazienza.\nPossa io superare la prova e averne rafforzata e rinvigorita la speranza, la quale non delude.\nLa pazienza stessa non supera la prova se manca la fede, la cui radice \u00e8 la speranza.\nCome puoi infatti pretendere di superare la prova,\nse nel nome di Cristo non sai affrontare qualsiasi contrariet\u00e0 e pericolo?\nPer questo la speranza \u00e8 la sola che non delude il nostro cuore.\nDove c'\u00e8 speranza le battaglie di fuori\ne le paure di dentro (2Cor 7, 5) non possono danneggiarci.\n<i>(Ambrogio, </i>Sul Salmo 118<i>, 27)</i>"}