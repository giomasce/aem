{"day": 26, "month": 11, "year": 2023, "weekday": 7, "date_str": "domenica 26 novembre 2023", "quotes": "Ez 34,11-12.15-17; Sal 22; 1Cor 15,20-26.28", "quote_vangelo": "secondo Matteo (25,31-46)", "curatore": "Massimo Salani", "prevangelo": "", "indications": "Solennit\u00e0 di Nostro Signore Ges\u00f9 Cristo\nRe dell'Universo", "preghiniz": "Al Signore sta a cuore il nostro bene, cio\u00e8 che ogni uomo abbia la vita,\ne che specialmente i suoi figli pi\u00f9 \u201cpiccoli\u201d possano accedere\nal banchetto che lui ha preparato per tutti.\nPerci\u00f2, non sa che farsene di quelle forme ipocrite di chi dice \u201cSignore, Signore\u201d\ne poi trascura i suoi comandamenti (cfr. Mt 7, 21).\nNel suo regno eterno, Dio accoglie quanti si sforzano giorno per giorno\ndi mettere in pratica la sua parola.\nPer questo la Vergine Maria, la pi\u00f9 umile di tutte le creature,\n\u00e8 la pi\u00f9 grande ai suoi occhi e siede Regina alla destra di Cristo Re.\nAlla sua celeste intercessione vogliamo affidarci ancora una volta con fiducia filiale,\nper poter realizzare la nostra missione cristiana nel mondo.\n<i>(Papa Benedetto XVI, </i>Angelus<i>, 23 novembre 2008)</i>", "vangelo": "In quel tempo, Ges\u00f9 disse ai suoi discepoli: \u00abQuando il Figlio dell'uomo verr\u00e0 nella sua gloria, e tutti gli angeli con lui, sieder\u00e0 sul trono della sua gloria. Davanti a lui verranno radunati tutti i popoli. Egli separer\u00e0 gli uni dagli altri, come il pastore separa le pecore dalle capre, e porr\u00e0 le pecore alla sua destra e le capre alla sinistra.\nAllora il re dir\u00e0 a quelli che saranno alla sua destra: \u201cVenite, benedetti del Padre mio, ricevete in eredit\u00e0 il regno preparato per voi fin dalla creazione del mondo, perch\u00e9 ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi\u201d.\nAllora i giusti gli risponderanno: \u201cSignore, quando ti abbiamo visto affamato e ti abbiamo dato da mangiare, o assetato e ti abbiamo dato da bere?  Quando mai ti abbiamo visto straniero e ti abbiamo accolto, o nudo e ti abbiamo vestito? Quando mai ti abbiamo visto malato o in carcere e siamo venuti a visitarti?\u201d. E il re risponder\u00e0 loro: \u201cIn verit\u00e0 io vi dico: tutto quello che avete fatto a uno solo di questi miei fratelli pi\u00f9 piccoli, l'avete fatto a me\u201d.\nPoi dir\u00e0 anche a quelli che saranno alla sinistra: \u201cVia, lontano da me, maledetti, nel fuoco eterno, preparato per il diavolo e per i suoi angeli, perch\u00e9 ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato\u201d.\nAnch'essi allora risponderanno: \u201cSignore, quando ti abbiamo visto affamato o assetato o straniero o nudo o malato o in carcere, e non ti abbiamo servito?\u201d. Allora egli risponder\u00e0 loro: \u201cIn verit\u00e0 io vi dico: tutto quello che non avete fatto a uno solo di questi pi\u00f9 piccoli, non l'avete fatto a me\u201d.\nE se ne andranno: questi al supplizio eterno, i giusti invece alla vita eterna\u00bb.", "medita": "Nell'ultima domenica dell'anno liturgico mediteremo uno dei testi pi\u00f9 noti del Vangelo. La sua collocazione mette in risalto il contenuto del brano. Matteo dipinge un quadro con l'intento di mostrare qui e ora (ai discepoli come a tutti noi), lo scenario dove Cristo, unico Re dell'Universo, ci giudicher\u00e0 terminato il nostro cammino terreno.\nLa separazione tra destra e sinistra \u00e8 molto diffusa nella Parola ed \u00e8 funzionale per distinguere chi merita un premio negato invece agli altri. Dunque un giudice: \u00e8 lo stesso che predicava la fede in un Dio misericordioso, il Nazareno che salva anche coloro che non chiedono perdono (l'adultera in Gv 8), il Figlio che sulla croce perdona il \u201cbuon\u201d ladrone e gli garantisce l'accesso nel Regno.\n\u00c8 un giudice che pone davanti una realt\u00e0 che ben conosciamo. Noi stessi siamo giudici: siamo in grado di valutarci e consapevoli dei nostri errori. Che possono essere sanati, ma forse non lo desideriamo. Il Signore glorioso ci consegna il metro del giudizio che altro non \u00e8 che lui stesso: alla sinistra andranno coloro che non hanno riconosciuto l'Emmanuele nella sorella e nel fratello. Ma andranno anche coloro che non hanno aiutato sorella e fratello al di l\u00e0 della fede nel Nazareno.\nIl Signore indicher\u00e0 la destra per coloro che hanno intrapreso un cammino di sequela nei suoi confronti e anche quanti hanno agito con amore nei confronti con il prossimo. \u00c8 il messaggio vissuto dal Messia quando si \u00e8 fatto ultimo come gli ultimi di quella societ\u00e0 ed insegnato un amore mai condizionato dalla fede diversa, dal genere, dall'et\u00e0, dalla salute e da quelle condizioni in cui la fragilit\u00e0 umana \u00e8 costretta a sperimentare.\nLa sinistra spetta a quanti pensano secondo logiche umane o anche religiose senza porre al centro Dio e gli altri. Alla destra andranno quanti, pur nelle difficolt\u00e0, hanno cercato l'incontro e la relazione con l'uomo, l'altro chiunque sia, ovunque si trovasse (i famosi crocicchi delle strade) per dare corpo e vita all'insegnamento del Maestro.", "riflettere": "Un Giudice severo? Dio ama le sue creature al punto da consegnare alla croce il suo Figlio che mai ha imposto la fede e sempre cercato di far comprendere la volont\u00e0 salvifica del Padre. Credere \u00e8 vivere il suo insegnamento. \u201cChi crede in lui non \u00e8 condannato; ma chi non crede \u00e8 gi\u00e0 stato condannato\u201d (Gv 3, 18).", "preghfin": "Questa \u00e8 dunque la fede che noi proclamiamo:\ncredere in Cristo che \u00e8 salito al cielo e siede alla destra Padre.\nEgli verr\u00e0 nella gloria a giudicare i vivi e i morti.\nE il suo regno non avr\u00e0 fine.\nVerr\u00e0 dunque, verr\u00e0 il Signore nostro Ges\u00f9 Cristo dai cieli;\nverr\u00e0 nella gloria alla fine del mondo creato, nell'ultimo giorno.\nVi sar\u00e0 allora la fine di questo mondo, e la nascita di un mondo nuovo.\n<i>(Cirillo di Gerusalemme, </i>Catechesi<i> 15)</i>"}