{"day": 22, "month": 11, "year": 2023, "weekday": 3, "date_str": "mercoled\u00ec 22 novembre 2023", "quotes": "2Mac 7,1.20-31; Sal 16", "quote_vangelo": "secondo Luca (19,11-28)", "curatore": "Massimo Salani", "prevangelo": "", "indications": "Santa Cecilia", "preghiniz": "La gioia del Vangelo che riempie la vita\ndella comunit\u00e0 dei discepoli \u00e8 una gioia missionaria.\nLa sperimentano i settantadue discepoli,\nche tornano dalla missione pieni di gioia (cfr. Lc 10, 17)\u2026\nQuesta gioia \u00e8 un segno che il Vangelo \u00e8 stato annunciato e sta dando frutto.\nMa ha sempre la dinamica dell'esodo e del dono, dell'uscire da s\u00e9,\ndel camminare e del seminare sempre di nuovo, sempre oltre.\n<i>(Papa Francesco, </i>Evangeli gaudium<i>, I, 21)</i>", "vangelo": "In quel tempo, Ges\u00f9 disse una parabola, perch\u00e9 era vicino a Gerusalemme ed essi pensavano che il regno di Dio dovesse manifestarsi da un momento all'altro.\nDisse dunque: \u00abUn uomo di nobile famiglia part\u00ec per un paese lontano, per ricevere il titolo di re e poi ritornare. Chiamati dieci dei suoi servi, consegn\u00f2 loro dieci monete d'oro, dicendo: \u201cFatele fruttare fino al mio ritorno\u201d. Ma i suoi cittadini lo odiavano e mandarono dietro di lui una delegazione a dire: \u201cNon vogliamo che costui venga a regnare su di noi\u201d. Dopo aver ricevuto il titolo di re, egli ritorn\u00f2 e fece chiamare quei servi a cui aveva consegnato il denaro, per sapere quanto ciascuno avesse guadagnato.\nSi present\u00f2 il primo e disse: \u201cSignore, la tua moneta d'oro ne ha fruttate dieci\u201d. Gli disse: \u201cBene, servo buono! Poich\u00e9 ti sei mostrato fedele nel poco, ricevi il potere sopra dieci citt\u00e0\u201d.\nPoi si present\u00f2 il secondo e disse: \u201cSignore, la tua moneta d'oro ne ha fruttate cinque\u201d. Anche a questo disse: \u201cTu pure sarai a capo di cinque citt\u00e0\u201d.\nVenne poi anche un altro e disse: \u201cSignore, ecco la tua moneta d'oro, che ho tenuto nascosta in un fazzoletto; avevo paura di te, che sei un uomo severo: prendi quello che non hai messo in deposito e mieti quello che non hai seminato\u201d. Gli rispose: \u201cDalle tue stesse parole ti giudico, servo malvagio! Sapevi che sono un uomo severo, che prendo quello che non ho messo in deposito e mieto quello che non ho seminato: perch\u00e9 allora non hai consegnato il mio denaro a una banca? Al mio ritorno l'avrei riscosso con gli interessi\u201d. Disse poi ai presenti: \u201cToglietegli la moneta d'oro e datela a colui che ne ha dieci\u201d. Gli risposero: \u201cSignore, ne ha gi\u00e0 dieci!\u201d. \u201cIo vi dico: A chi ha, sar\u00e0 dato; invece a chi non ha, sar\u00e0 tolto anche quello che ha. E quei miei nemici, che non volevano che io diventassi loro re, conduceteli qui e uccideteli davanti a me\u201d\u00bb.\nDette queste cose, Ges\u00f9 camminava davanti a tutti salendo verso Gerusalemme.", "medita": "Domenica scorsa abbiamo meditato il testo di Mt 25, 14--30, da cui \u00e8 possibile ricavare analogie importanti meditando il brano di oggi. Un uomo prima e un futuro re ora partono ed avvertono che torneranno. Il Maestro nella sua parabola, rivolgendosi soprattutto ai suoi discepoli, ricorda che dopo la sua morte e resurrezione salir\u00e0 al Padre. Ma torner\u00e0. Non sappiamo quando: l'invito \u00e8 di evitare il comportamento delle vergini stolte.\nSe ne va e poi torner\u00e0. A chi spetter\u00e0 portare la Parola all'umanit\u00e0 intera? Come dovr\u00e0 agire la comunit\u00e0 che si sta formando in attesa della Parusia? La speranza di un ritorno immediato portava con s\u00e9 anche il desiderio di rivedere il Risorto e che lui stesso conducesse i meritevoli nel Regno.\nNella parabola di oggi e nel testo di domenica scorsa scopriamo con gioia come il Padre misericordioso non impone la salvezza a nessuno, n\u00e9 emana la condanna per altri. \u00c8 un Dio che cerca una relazione con la sua creatura, vuole essere vicino ma non opprimente, ci ama senza irrompere nella vita. Ci chiede, in misure diverse, di collaborare alla salvezza di tutti, di non isolarci nelle nostre convinzioni (solo umane) e di porsi al servizio degli altri.\nNon lo far\u00e0 chi ha ricevuto solo un talento e nemmeno il servo della pericope di oggi. Rappresentano chi ha una visione distorta di Dio e della prassi che viene richiesta. L'Emmanuele ha insegnato nella sua vita terrena come agire secondo il desiderio del Padre. Che \u00e8 amare sempre l'uomo nonostante la sua fragilit\u00e0. Non deve trarre in inganno la conclusione: domenica prossima ci verr\u00e0 riproposta servendosi di altre immagini.\nIl Nazareno \u00e8 modello e Maestro: ha sempre amato. Amare \u00e8 anche rimproverare e mettere in evidenza ci\u00f2 che impedisce la sequela del Risorto. Pietro stesso ne sa qualcosa: prima tradisce e poi \u00e8 chiamato a guidare la Chiesa. L'uso corretto dei talenti come i servi del testo di oggi sono nella parabola le indicazioni per vivere secondo la volont\u00e0 divina. Ci viene richiesto di essere sale e lievito nel mondo. Con gioia!", "riflettere": "Non esiste una stagione che permetta di vivere con facilit\u00e0 la Parola del Signore. Anche oggi, pur lontani da guerre, fame e altro, spesso tendiamo a chiuderci nelle nostre comunit\u00e0 e fare Chiesa per conto nostro. Dobbiamo usare i talenti e monete ricevute per farle fruttare servendo gli altri. Non con timore ma con gioia.", "preghfin": "La gioia semplice, genuina, \u00e8 divenuta pi\u00f9 rara.\nLa gioia \u00e8 oggi in certo qual modo sempre pi\u00f9 carica di ipoteche morali e ideologiche. (\u2026)\nIl mondo non diventa migliore se privato della gioia,\nil mondo ha bisogno di persone che scoprano il bene,\nche siano capaci di provare gioia per esso e che in questo modo\nricevono anche lo stimolo e il coraggio di fare il bene. (\u2026)\nAbbiamo bisogno di quella fiducia originaria che, ultimamente, solo la fede pu\u00f2 dare.\nChe, alla fine, il mondo \u00e8 buono, che Dio c'\u00e8 ed \u00e8 buono.\nDa qui deriva anche il coraggio della gioia,\nche diventa a sua volta impegno perch\u00e9 anche gli altri possano gioire e ricevere il lieto annuncio.\n<i>(Joseph Ratzinger, </i>Il sale della terra. Cristianesimo e Chiesa cattolica nella svolta del millennio<i>,\\\\ed. San Paolo, Milano 1997)</i>"}