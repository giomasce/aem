{"day": 16, "month": 11, "year": 2023, "weekday": 4, "date_str": "gioved\u00ec 16 novembre 2023", "quotes": "Sap 7,22-8,1; Sal 118", "quote_vangelo": "secondo Luca (17,20-25)", "curatore": "Massimo Salani", "prevangelo": "", "indications": "", "preghiniz": "Prima venimmo uccisi dal legno, ora invece per il legno recuperiamo la vita.\nPrima fummo ingannati dal legno, ora invece con il legno scacciamo l'astuto serpente.\nNuovi e straordinari mutamenti! Al posto della morte ci viene data la vita,\ninvece della corruzione l'immortalit\u00e0, invece del disonore la gloria.\nPerci\u00f2 non senza ragione esclama il santo Apostolo:\n\u00abQuanto a me non ci sia altro vanto che nella croce del Signore nostro Ges\u00f9 Cristo,\nper mezzo della quale il mondo per me \u00e8 stato crocifisso, come io per il mondo\u00bb (Gal 6, 14).\nQuella somma sapienza che fior\u00ec dalla croce\nrese vana la superba sapienza del mondo e la sua arrogante stoltezza.\n<i>(Teodoro Studita, </i>Discordo sull'adorazione della croce<i>)</i>", "vangelo": "In quel tempo, i farisei domandarono a Ges\u00f9: \u00abQuando verr\u00e0 il regno di Dio?\u00bb. Egli rispose loro: \u00abIl regno di Dio non viene in modo da attirare l'attenzione, e nessuno dir\u00e0: \u201cEccolo qui\u201d, oppure: \u201cEccolo l\u00e0\u201d. Perch\u00e9, ecco, il regno di Dio \u00e8 in mezzo a voi!\u00bb.\nDisse poi ai discepoli: \u00abVerranno giorni in cui desidererete vedere anche uno solo dei giorni del Figlio dell'uomo, ma non lo vedrete. Vi diranno: \u201cEccolo l\u00e0\u201d, oppure: \u201cEccolo qui\u201d; non andateci, non seguiteli. Perch\u00e9 come la folgore, guizzando, brilla da un capo all'altro del cielo, cos\u00ec sar\u00e0 il Figlio dell'uomo nel suo giorno. Ma prima \u00e8 necessario che egli soffra molto e venga rifiutato da questa generazione\u00bb.", "medita": "Nella prima parte del testo del vangelo di Luca troviamo i farisei, soliti a cercare di mettere in difficolt\u00e0 il Maestro, che pongono una domanda sul regno di Dio, parte importante del <i>kerygma</i> di fede.\nL'annuncio del Regno di Dio, infatti, nelle sue modalit\u00e0 e nei suoi contenuti \u00e8 quanto di pi\u00f9 distante possa esserci per coloro che sono ancorati ad una lettura della Parola che invita all'attesa del Messia.\nGes\u00f9 non \u00e8 riconosciuto tale. Lo sa, e la risposta che offre il Nazareno diventa, in realt\u00e0, un messaggio per tutti e per i discepoli chiamati in causa subito dopo.\nLa buona novella \u00e8 l'annuncio di colui che \u00e8 l'Emmanuele e che si \u00e8 fatto carne per noi per salvarci. Dunque, si tratta di comprendere, di abbracciare, di vivere e condividere l'avvento del Figlio di Dio in tutte le dinamiche. Una presenza importante e anche molto scomoda.\nMentre i farisei non potranno mai accettarla, i discepoli comprenderanno faticosamente, tra alti e bassi, che dovranno fare propria la certezza che solo Ges\u00f9 pu\u00f2 indicare le tappe che porteranno all'incontro con il Padre misericordioso. Arriver\u00e0 il momento che mediteremo nel vangelo di domenica 26 novembre dove il Signore indicher\u00e0 chi potr\u00e0 accedere e chi sar\u00e0 rifiutato.\nMa non nasconde che anche loro sperimenteranno prove dolorose. Il Galileo abbraccer\u00e0 la croce offrendo s\u00e9 stesso per tutti. Ai discepoli sar\u00e0 chiesto molto e talvolta anche il martirio. Abbiamo gi\u00e0 meditato il testo dove viene ribadita la priorit\u00e0 di porre l'amore per Dio sopra tutto. Fino a versare sangue a causa della fede.\nNon diversamente oggi: dopo duemila anni, molti cristiani che accettano l'avvento del Regno di Dio come una realt\u00e0 gi\u00e0 presente ma da realizzare nella sua pienezza sono forti nella fede fino al martirio. Lo saranno anche i discepoli al momento opportuno: la pericope di oggi \u00e8 un grande insegnamento del Salvatore che ci invita a vedere cosa ci aspetta piuttosto che guardare il presente.", "riflettere": "Dovremo tutti abbracciare la nostra croce. Sappiamo che avremo come compagno di viaggio Colui che ha sperimentato sulla sua pelle la nostra fragilit\u00e0, sperimentando tutto tranne il peccato. La morte di Ges\u00f9 ha posto di rimedio ai nostri errori. La resurrezione del Signore ha aperto l'accesso alla vita eterna.", "preghfin": "Non vergogniamoci della croce del Cristo, ma, anche se un altro lo fa di nascosto,\ntu segnati in fronte davanti a tutti, di maniera che i demoni,\nvedendo quel regal simbolo, fuggano via tremando.\nFa' il segno della croce quando mangi e bevi, quando stai seduto o coricato,\nquando ti alzi, quando parli, quando cammini: in qualsiasi circostanza, insomma.\nColui il quale, infatti, \u00e8 stato quaggi\u00f9 crocifisso, si trova adesso nell'alto dei cieli.\n<i>(Cirillo di Gerusalemme, </i>Catechesi battesimali<i> 4, 14)</i>"}