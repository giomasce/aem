{"day": 19, "month": 11, "year": 2023, "weekday": 7, "date_str": "domenica 19 novembre 2023", "quotes": "Prv 31,10-13.19-20.30-31; Sal 127; 1Ts 5,1-6", "quote_vangelo": "secondo Matteo (25,14-30)", "curatore": "Massimo Salani", "prevangelo": "", "indications": "Salterio: prima settimana", "preghiniz": "Poi disse ai suoi servi: \u00abLa festa di nozze \u00e8 pronta, ma gli invitati non erano degni;\nandate ora ai crocicchi delle strade e tutti quelli che troverete, chiamateli alle nozze\u00bb.\nUsciti per le strade, quei servi radunarono tutti quelli che trovarono, cattivi e buoni,\ne la sala delle nozze si riemp\u00ec di commensali.\n<i>(Vangelo secondo Luca 22, 8--10)</i>", "vangelo": "In quel tempo, Ges\u00f9 disse ai suoi discepoli questa parabola: \u00abAvverr\u00e0 infatti come a un uomo che, partendo per un viaggio, chiam\u00f2 i suoi servi e consegn\u00f2 loro i suoi beni. A uno diede cinque talenti, a un altro due, a un altro uno, secondo le capacit\u00e0 di ciascuno; poi part\u00ec.\nSubito colui che aveva ricevuto cinque talenti and\u00f2 a impiegarli, e ne guadagn\u00f2 altri cinque. Cos\u00ec anche quello che ne aveva ricevuti due, ne guadagn\u00f2 altri due. Colui invece che aveva ricevuto un solo talento, and\u00f2 a fare una buca nel terreno e vi nascose il denaro del suo padrone.\nDopo molto tempo il padrone di quei servi torn\u00f2 e volle regolare i conti con loro.\nSi present\u00f2 colui che aveva ricevuto cinque talenti e ne port\u00f2 altri cinque, dicendo: \u201cSignore, mi hai consegnato cinque talenti; ecco, ne ho guadagnati altri cinque\u201d. \u201cBene, servo buono e fedele \u2013 gli disse il suo padrone \u2013, sei stato fedele nel poco, ti dar\u00f2 potere su molto; prendi parte alla gioia del tuo padrone\u201d.\nSi present\u00f2 poi colui che aveva ricevuto due talenti e disse: \u201cSignore, mi hai consegnato due talenti; ecco, ne ho guadagnati altri due\u201d. \u201cBene, servo buono e fedele \u2013 gli disse il suo padrone \u2013, sei stato fedele nel poco, ti dar\u00f2 potere su molto; prendi parte alla gioia del tuo padrone\u201d.\nSi present\u00f2 infine anche colui che aveva ricevuto un solo talento e disse: \u201cSignore, so che sei un uomo duro, che mieti dove non hai seminato e raccogli dove non hai sparso. Ho avuto paura e sono andato a nascondere il tuo talento sotto terra: ecco ci\u00f2 che \u00e8 tuo\u201d.\nIl padrone gli rispose: \u201cServo malvagio e pigro, tu sapevi che mieto dove non ho seminato e raccolgo dove non ho sparso; avresti dovuto affidare il mio denaro ai banchieri e cos\u00ec, ritornando, avrei ritirato il mio con l'interesse. Toglietegli dunque il talento, e datelo a chi ha i dieci talenti. Perch\u00e9 a chiunque ha, verr\u00e0 dato e sar\u00e0 nell'abbondanza; ma a chi non ha, verr\u00e0 tolto anche quello che ha. E il servo inutile gettatelo fuori nelle tenebre; l\u00e0 sar\u00e0 pianto e stridore di denti\u201d\u00bb.", "medita": "La seconda pericope tratta dal capitolo 25 di Matteo vede il Maestro offrire un'altra parabola. Destinata solo ai discepoli.\nNella prima, abbiamo meditato sulle figure delle vergini sagge e stolte. Nel brano di oggi troviamo tre servi, due saggi, uno stolto. Nel brano di oggi Ges\u00f9 ci consegna i tratti del credente, in attesa della seconda venuta del Salvatore, chiamato a vivere l'insegnamento del Nazareno.\nLa parabola termina con un giudizio severo e durissimo. Il servo \u00e8 definito malvagio e pigro. Forse \u00e8 \u201cpigro\u201d il termine pi\u00f9 rilevante. La pigrizia rimanda all'inutilit\u00e0 del talento che possedeva perch\u00e9 gestito in modo negativo. A cosa serve nasconderlo? \u00c8 un servo stolto.\nI primi due servi, gestiscono i talenti usandoli. Sono saggi perch\u00e9 non li conservano per s\u00e9 stessi, ma li mettono a disposizione: danno frutto, cio\u00e8 sono utili e utilizzati. Il terzo lo congela, non lo mette a disposizione della comunit\u00e0, lo conserva.\nIl Galileo ha sempre insegnato la necessit\u00e0 di portare il Vangelo a tutti, senza distinzione e senza esclusione. Non a caso ricorre molto spesso l'immagine di recarsi ad annunciare la buona notizia sulla strada, camminando, ai crocicchi delle strade, l\u00e0 dove tutti passano e tutti possono ascoltare. \u00c8 un rischio, ovviamente. \u00c8 mettersi in gioco ed accettare dagli altri pensieri ed azioni diverse da quelle sperate.\nCome le cinque vergini stolte, il terzo servo rappresenta chi non coglie veramente l'amore di Dio per le sue creature. Non sono l'immagine della comunit\u00e0 sperata da Ges\u00f9. Notiamo quale idea ha di Dio il terzo: non certo quello di un Padre misericordioso, piuttosto chi pretende il rigoroso rispetto delle consegne ed un formalismo arido perch\u00e9 non guarda al cuore delle persone.\nSono i primi due servi che, come le vergini sagge, comprendono la necessit\u00e0 di essere pronti, sempre, anche correndo il rischio della delusione, della amarezza, della stanchezza di annunciare la fede nel Risorto.", "riflettere": "Tutta l'attivit\u00e0 ordinaria della Chiesa si \u00e8 impostata in vista della missione. Questo implica una tensione molto forte tra centro e periferia, tra la parrocchia ed il quartiere. Si deve uscire da s\u00e9 stessi, andare verso la periferia. Si deve evitare la malattia spirituale della Chiesa autoreferenziale: quando lo diventa, la Chiesa si ammala. \u00c8 vero che uscendo per strada, come accade ad ogni uomo a ogni donna, possono capitare gli incidenti. Per\u00f2 se la Chiesa rimane chiusa in s\u00e9 stessa, autoreferenziale, invecchia. E tra una Chiesa accidentata che esce per strada, e una Chiesa ammalata di autoreferenzialit\u00e0, non ho dubbi nel preferire la prima. (Saverio Gaeta, <i>Papa Francesco. La vita e le sfide</i>, San Paolo 2013, p. 50)", "preghfin": "Il Signore non d\u00e0 a tutti le stesse cose e nello stesso modo:\nci conosce personalmente e ci affida quello che \u00e8 giusto per noi;\nma in tutti, in tutti c'\u00e8 qualcosa di uguale: la stessa, immensa fiducia.\nDio si fida di noi, Dio ha speranza in noi! E questo \u00e8 lo stesso per tutti.\nNon deludiamolo! Non lasciamoci ingannare dalla paura, ma ricambiamo fiducia con fiducia!\n<i>(Papa Francesco, </i>Angelus<i>, 16 novembre 2014)</i>"}