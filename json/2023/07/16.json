{"day": 16, "month": 7, "year": 2023, "weekday": 7, "date_str": "domenica 16 luglio 2023", "quotes": "Is 55,10-11; Sal 64; Rm 8,18-23", "quote_vangelo": "secondo Matteo (13,1-23)", "curatore": "Flavia e Tommaso Tamburrini", "prevangelo": "", "indications": "Beata Vergine Maria del Monte Carmelo\nSalterio: terza settimana", "preghiniz": "Tu visiti la terra e la disseti, la ricolmi di ricchezze.\nIl fiume di Dio \u00e8 gonfio di acque; tu prepari il frumento per gli uomini.\nCos\u00ec prepari la terra: ne irr\u00ecghi i solchi, ne spiani le zolle,\nla bagni con le piogge e benedici i suoi germogli.\n<i>(Salmo 64)</i>", "vangelo": "Quel giorno Ges\u00f9 usc\u00ec di casa e sedette in riva al mare. Si radun\u00f2 attorno a lui tanta folla che egli sal\u00ec su una barca e si mise a sedere, mentre tutta la folla stava sulla spiaggia.\nEgli parl\u00f2 loro di molte cose con parabole. E disse: \u00abEcco, il seminatore usc\u00ec a seminare. Mentre seminava, una parte cadde lungo la strada; vennero gli uccelli e la mangiarono. Un'altra parte cadde sul terreno sassoso, dove non c'era molta terra; germogli\u00f2 subito, perch\u00e9 il terreno non era profondo, ma quando spunt\u00f2 il sole fu bruciata e, non avendo radici, secc\u00f2. Un'altra parte cadde sui rovi, e i rovi crebbero e la soffocarono. Un'altra parte cadde sul terreno buono e diede frutto: il cento, il sessanta, il trenta per uno. Chi ha orecchi, ascolti\u00bb.\nGli si avvicinarono allora i discepoli e gli dissero: \u00abPerch\u00e9 a loro parli con parabole?\u00bb. Egli rispose loro: \u00abPerch\u00e9 a voi \u00e8 dato conoscere i misteri del regno dei cieli, ma a loro non \u00e8 dato. Infatti a colui che ha, verr\u00e0 dato e sar\u00e0 nell'abbondanza; ma a colui che non ha, sar\u00e0 tolto anche quello che ha. Per questo a loro parlo con parabole: perch\u00e9 guardando non vedono, udendo non ascoltano e non comprendono.\nCos\u00ec si compie per loro la profezia di Isa\u00eca che dice: \u201cUdrete, s\u00ec, ma non comprenderete, guarderete, s\u00ec, ma non vedrete.  Perch\u00e9 il cuore di questo popolo \u00e8 diventato insensibile, sono diventati duri di orecchi e hanno chiuso gli occhi, perch\u00e9 non vedano con gli occhi, non ascoltino con gli orecchi e non comprendano con il cuore e non si convertano e io li guarisca!\u201d.\nBeati invece i vostri occhi perch\u00e9 vedono e i vostri orecchi perch\u00e9 ascoltano. In verit\u00e0 io vi dico: molti profeti e molti giusti hanno desiderato vedere ci\u00f2 che voi guardate, ma non lo videro, e ascoltare ci\u00f2 che voi ascoltate, ma non lo ascoltarono!\nVoi dunque ascoltate la parabola del seminatore. Ogni volta che uno ascolta la parola del Regno e non la comprende, viene il Maligno e ruba ci\u00f2 che \u00e8 stato seminato nel suo cuore: questo \u00e8 il seme seminato lungo la strada. Quello che \u00e8 stato seminato sul terreno sassoso \u00e8 colui che ascolta la Parola e l'accoglie subito con gioia, ma non ha in s\u00e9 radici ed \u00e8 incostante, sicch\u00e9, appena giunge una tribolazione o una persecuzione a causa della Parola, egli subito viene meno. Quello seminato tra i rovi \u00e8 colui che ascolta la Parola, ma la preoccupazione del mondo e la seduzione della ricchezza soffocano la Parola ed essa non d\u00e0 frutto. Quello seminato sul terreno buono \u00e8 colui che ascolta la Parola e la comprende; questi d\u00e0 frutto e produce il cento, il sessanta, il trenta per uno\u00bb.", "medita": "I quattro terreni possono corrispondere a diverse persone oppure sempre alla stessa persona in momenti diversi della sua esistenza e del suo ascolto della parola di Dio. Il primo terreno corrisponde alla semente gettata lungo la strada e su questo terreno il seme non ha neppure il tempo di germogliare. Si ascolta la Parola e non si comprende, il male ha origine nel non ascolto e nella disobbedienza.\nIl secondo terreno corrisponde al seme gettato sui terreni pietrosi: la Parola si ascolta e si accoglie ma non ha le radici per essere sostenuta, per cui alla prima difficolt\u00e0 viene meno il suo senso. Il terzo terreno \u00e8 quello infestato da spine. Qui c'\u00e8 stata sia l'accoglienza, sia una certa durata nel tempo della Parola, ma altre realt\u00e0 convivono accanto alla parola e finiscono per avere il sopravvento e per soffocarla: la preoccupazione e soprattutto l'illusione della ricchezza.\nIl quarto terreno \u00e8 quello che d\u00e0 frutto, ma in proporzioni diverse (cento, sessanta, trenta). La parola si ascolta, si comprende, \u00e8 duratura e genera vita.", "riflettere": "Quale \u00e8 la mia capacit\u00e0 di conoscere e comprendere la Parola di Dio? Ognuno di noi \u00e8 un terreno diverso a seconda delle situazioni della propria vita. In quali diverse occasioni sono stato strada, terreno pietroso, spine, terreno buono? Cosa ho saputo donare di me stesso finora per dare spazio alla Parola di Dio?", "preghfin": "Maria, donna dell'ascolto,\nrendi aperti i nostri orecchi;\nfa' che sappiamo ascoltare la Parola del tuo Figlio Ges\u00f9\ntra le mille parole di questo mondo;\nfa' che sappiamo ascoltare la realt\u00e0 in cui viviamo,\nogni persona che incontriamo,\nspecialmente quella che \u00e8 povera, bisognosa, in difficolt\u00e0.\n<i>(Papa Francesco)</i>"}