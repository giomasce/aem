{"day": 27, "month": 9, "year": 2023, "weekday": 3, "date_str": "mercoled\u00ec 27 settembre 2023", "quotes": "Esd 9,5-9; Tb 13", "quote_vangelo": "secondo Luca (9,1-6)", "curatore": "Claudia Lamberti", "prevangelo": "", "indications": "San Vincenzo de' Paoli", "preghiniz": "Fa' o Signore, che tutti vedano te e non me;\nche le mie mani siano le tue;\nche i miei occhi siano i tuoi occhi\nche guardano con amore;\nche io parli con le tue parole\ne che esse siano sempre sulle mie labbra;\ne che le mie orecchie siano sempre attente\nnell'ascolto della tua Parola\ne dell'altro.\nSolo cos\u00ec potr\u00f2 sentirti dire:\n\u00abAscoltami: io sono il tuo Signore\u00bb.\nAmen.", "vangelo": "In quel tempo, Ges\u00f9 convoc\u00f2 i Dodici e diede loro forza e potere su tutti i dem\u00f2ni e di guarire le malattie. E li mand\u00f2 ad annunciare il regno di Dio e a guarire gli infermi.\nDisse loro: \u00abNon prendete nulla per il viaggio, n\u00e9 bastone, n\u00e9 sacca, n\u00e9 pane, n\u00e9 denaro, e non portatevi due tuniche. In qualunque casa entriate, rimanete l\u00e0, e di l\u00e0 poi ripartite. Quanto a coloro che non vi accolgono, uscite dalla loro citt\u00e0 e scuotete la polvere dai vostri piedi come testimonianza contro di loro\u00bb.\nAllora essi uscirono e giravano di villaggio in villaggio, ovunque annunciando la buona notizia e operando guarigioni.", "medita": "La missione non \u00e8 un'iniziativa personale del credente. Il missionario \u00e8 un chiamato: quindi dev'essere anzitutto una persona obbediente alla parola del Signore. La missione \u00e8 dunque riferimento a Colui che invia, prima ancora che rapporto con i destinatari dell'annuncio. Solo cos\u00ec la missione potr\u00e0 essere sacramento della presenza del Signore. Altrimenti sar\u00e0 una mera manifestazione del protagonismo umano che, anche quando si esprime con maniere spirituali o pastorali, \u00e8 in realt\u00e0 profondamente mondano.\nIl missionario non \u00e8 un avventuriero isolato. E l'opera di annuncio del Vangelo deve svolgersi con sobriet\u00e0 e povert\u00e0 di mezzi. Il mezzo \u00e8 gi\u00e0 messaggio, e come potrebbe il Vangelo, rivolto a poveri, sofferenti e ultimi come destinatari privilegiati, essere annunciato con dispiegamento di mezzi e opere grandiose?\nLa missione ha il suo senso non nel far proseliti, ma nell'essere segno del Dio che viene e nell'avere come protagonista e soggetto il Risorto stesso.\nIl discorso di Ges\u00f9 suppone inoltre la vulnerabilit\u00e0 degli inviati, la loro parola potr\u00e0 non solo non convertire, ma anche suscitare un'alzata di spalle. Il loro percorso dovr\u00e0 continuare e sempre riprendere. (Luciano Manicardi)", "riflettere": "Rimanere, ripartire, girare, annunciare\u2026 i discepoli di Ges\u00f9 devono essere molto dinamici\u2026 mi lascio invece vincere dalla pigrizia e dall'indifferenza al mio compito missionario?", "preghfin": "O Dio, che esaudisci tutte le preghiere,\nesaudisci la voce supplicante del nostro pianto\ne accorda alle nostre debolezze\nuna guarigione definitiva.\nAccogliendo con bont\u00e0\nil gemito della nostra fatica,\nconsolaci sempre con la tua misericordia.\nAmen."}