{"day": 24, "month": 9, "year": 2023, "weekday": 7, "date_str": "domenica 24 settembre 2023", "quotes": "Is 55,6-9; Sal 144; Fil 1,20c-24.27a", "quote_vangelo": "secondo Matteo (20,1-16)", "curatore": "Claudia Lamberti", "prevangelo": "", "indications": "Salterio: prima settimana", "preghiniz": "Padre santo, guarda questa nostra umanit\u00e0,\nche muove i primi passi nel cammino\ndel terzo millennio.\nC'\u00e8 bisogno di araldi coraggiosi del Vangelo,\ndi servi generosi dell'umanit\u00e0 sofferente.\nManda nella tua vigna operai santi,\ncheoperino con l'ardore della carit\u00e0 e,\nspinti dal tuo Santo Spirito,\nportino la salvezza di Cristo\nfino agli estremi confini della terra.\nAmen.\n<i>(San Giovanni Paolo II)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli \u00e8 simile a un padrone di casa che usc\u00ec all'alba per prendere a giornata lavoratori per la sua vigna. Si accord\u00f2 con loro per un denaro al giorno e li mand\u00f2 nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: \u201cAndate anche voi nella vigna; quello che \u00e8 giusto ve lo dar\u00f2\u201d. Ed essi andarono. Usc\u00ec di nuovo verso mezzogiorno e verso le tre, e fece altrettanto. Uscito ancora verso le cinque, ne vide altri che se ne stavano l\u00ec e disse loro: \u201cPerch\u00e9 ve ne state qui tutto il giorno senza far niente?\u201d. Gli risposero: \u201cPerch\u00e9 nessuno ci ha presi a giornata\u201d. Ed egli disse loro: \u201cAndate anche voi nella vigna\u201d.\nQuando fu sera, il padrone della vigna disse al suo fattore: \u201cChiama i lavoratori e dai loro la paga, incominciando dagli ultimi fino ai primi\u201d. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di pi\u00f9. Ma anch'essi ricevettero ciascuno un denaro. Nel ritirarlo, per\u00f2, mormoravano contro il padrone dicendo: \u201cQuesti ultimi hanno lavorato un'ora soltanto e li hai trattati come noi, che abbiamo sopportato il peso della giornata e il caldo\u201d. Ma il padrone, rispondendo a uno di loro, disse: \u201cAmico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest'ultimo quanto a te: non posso fare delle mie cose quello che voglio? Oppure tu sei invidioso perch\u00e9 io sono buono?\u201d. Cos\u00ec gli ultimi saranno primi e i primi, ultimi\u00bb.", "medita": "Il significato profondo di questo insegnamento \u00e8 racchiuso nell'ultimo versetto del Vangelo di oggi: \u201cCos\u00ec gli ultimi saranno primi e i primi, ultimi\u201d.\nAbbiamo invece la mania di stabilire sempre le graduatorie: lo facevano gli apostoli e lo facciamo anche noi. Ci confrontiamo con gli altri per stabilire chi \u00e8 migliore e chi peggiore, per decidere chi \u00e8 pi\u00f9 forte, chi \u00e8 pi\u00f9 intelligente, chi riesce a battere un record\u2026 Siamo sempre interessati a verificare la nostra posizione nella classifica delle opinioni altrui, per capire che cosa pensano gli altri di noi. Ci piace gareggiare.\nE non si tratta solo di essere i primi materialmente: molto pi\u00f9 sottile \u00e8 il desiderio di considerarsi \u201cprimi\u201d come capacit\u00e0, come meriti. Chiss\u00e0, magari anche noi ci sentiamo pi\u00f9 bravi degli altri, perch\u00e9 veniamo a Messa, perch\u00e9 ci comportiamo bene, perch\u00e9 andiamo in oratorio\u2026 un modo come un altro per metterci al primo posto nella classifica delle \u201cbrave persone\u201d.\nLa logica d'amore di Dio non tiene invece conto delle prestazioni eccellenti o della perfezione. L'amore \u00e8 sempre senza misura: non stabilisce contratti da rispettare, ma dona, senza limiti. Come ha fatto il padrone della parabola verso quegli operai arrivati per ultimi. (Daniela De Simeis)", "riflettere": "Rispondo alla chiamata del Signore a lavorare nella sua vigna o non sono mai disponibile a nessun'ora del giorno?", "preghfin": "Signore,\ndesidero lodarti, benedirti e ringraziarti\ncon tutto il cuore\nper questa tua Parola,\nscritta per me, oggi,\npronunciata dal tuo Amore per me,\nperch\u00e9 Tu veramente mi ami.\nAmen."}