{"day": 20, "month": 9, "year": 2023, "weekday": 3, "date_str": "mercoled\u00ec 20 settembre 2023", "quotes": "1Tm 3,14-16; Sal 110", "quote_vangelo": "secondo Luca (7,31-35)", "curatore": "Claudia Lamberti", "prevangelo": "", "indications": "Santi Andrea Kim Taegon,\nPaolo Chong Hasang e compagni", "preghiniz": "O Dio,\nche hai chiamato a far parte del tuo popolo i figli della terra coreana\ne hai fecondato il germe della fede cattolica\ncon il sangue dei Santi Martiri Andrea Kim, Paolo Chong e compagni,\nper la loro testimonianza e intercessione dona alla tua Chiesa\nsante vocazioni missionarie per annunciare il tuo Vangelo.\nSignore Ges\u00f9,\nti preghiamo per tanti nostri fratelli e sorelle cristiani perseguitati\ne costretti a lasciare le proprie terre a causa della fede.\nChe il loro soffrire per Te permetta alla tua grazia\ndi seminare la fede e raccogliere i frutti della carit\u00e0.\nSpirito Santo, aiutaci affinch\u00e9 la nostra vita\npossa testimoniare il nostro amore per Te e costruire la pace.\nChe il sangue di tanti tuoi Santi Martiri ci rafforzi nella fede\ne ci guidi a contemplare un giorno con loro in Cielo la luce della Tua gloria.\nSanti Martiri Coreani, pregate per noi.\nAmen.", "vangelo": "In quel tempo, il Signore disse: \u00abA chi posso paragonare la gente di questa generazione? A chi \u00e8 simile? \u00c8 simile a bambini che, seduti in piazza, gridano gli uni agli altri cos\u00ec: \u201cVi abbiamo suonato il flauto e non avete ballato, abbiamo cantato un lamento e non avete pianto!\u201d.\n\u00c8 venuto infatti Giovanni il Battista, che non mangia pane e non beve vino, e voi dite: \u201c\u00c8 indemoniato\u201d. \u00c8 venuto il Figlio dell'uomo, che mangia e beve, e voi dite: \u201cEcco un mangione e un beone, un amico di pubblicani e di peccatori!\u201d.\nMa la Sapienza \u00e8 stata riconosciuta giusta da tutti i suoi figli\u00bb.", "medita": "\u00c8 Ges\u00f9 stesso a riferire il ritratto denigratorio che circola su di lui: un mangiatore senza ritegno e un bevitore accanito, con compagni di bisbocce dei figuri malfamati. Questo profilo \u00e8 posto in contrapposizione a quello ascetico del Battista che digiunava ed era astemio.\nSta di fatto, per\u00f2, che nessuno dei due \u00e8 seguito dalla folla nel messaggio che essi propongono, l'uno di salvezza e l'altro di giudizio.\nGli ascoltatori di Ges\u00f9 in pratica sono come fanciulli musoni e ostinati che respingono tutte le proposte di impiego del loro tempo libero.\nSolo che qui non c'\u00e8 di mezzo un gioco, ma una scelta di vita: il Battista aveva predicato la penitenza, Ges\u00f9 l'adesione al Regno di Dio nella libert\u00e0 festosa dell'amore. Il risultato \u00e8 per\u00f2 lo stesso, cio\u00e8 il rigetto sprezzante e fin aggressivo e sarcastico. (Gianfranco Ravasi)", "riflettere": "Riconosciamo il Signore ovunque, il segno divino della sua presenza anche in ambienti e persone apparentemente \u201cequivoche\u201d o siamo ostili a prescindere?", "preghfin": "Signore,\ntu hai detto \u201cIo sono la Via, la Verit\u00e0 e la Vita\u201d.\nAiutaci a seguire la tua strada,\nlungo le vie della nostra vita,\nper incontrarti in quanti hanno fame,\nsete, bisogno di aiuto.\nMandaci il tuo spirito di verit\u00e0,\nper riconoscerti sempre\ne sostienici lungo il cammino.\nAmen."}