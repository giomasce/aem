{"day": 7, "month": 9, "year": 2023, "weekday": 4, "date_str": "gioved\u00ec 7 settembre 2023", "quotes": "Col 1,9-14; Sal 97", "quote_vangelo": "secondo Luca (5,1-11)", "curatore": "Claudia Lamberti", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, mentre la folla gli faceva ressa attorno per ascoltare la parola di Dio, Ges\u00f9, stando presso il lago di Genn\u00e8saret, vide due barche accostate alla sponda. I pescatori erano scesi e lavavano le reti. Sal\u00ec in una barca, che era di Simone, e lo preg\u00f2 di scostarsi un poco da terra. Sedette e insegnava alle folle dalla barca.\nQuando ebbe finito di parlare, disse a Simone: \u00abPrendi il largo e gettate le vostre reti per la pesca\u00bb. Simone rispose: \u00abMaestro, abbiamo faticato tutta la notte e non abbiamo preso nulla; ma sulla tua parola getter\u00f2 le reti\u00bb. Fecero cos\u00ec e presero una quantit\u00e0 enorme di pesci e le loro reti quasi si rompevano. Allora fecero cenno ai compagni dell'altra barca, che venissero ad aiutarli. Essi vennero e riempirono tutte e due le barche fino a farle quasi affondare.\nAl vedere questo, Simon Pietro si gett\u00f2 alle ginocchia di Ges\u00f9, dicendo: \u00abSignore, allont\u00e0nati da me, perch\u00e9 sono un peccatore\u00bb. Lo stupore infatti aveva invaso lui e tutti quelli che erano con lui, per la pesca che avevano fatto; cos\u00ec pure Giacomo e Giovanni, figli di Zebed\u00e8o, che erano soci di Simone. Ges\u00f9 disse a Simone: \u00abNon temere; d'ora in poi sarai pescatore di uomini\u00bb.\nE, tirate le barche a terra, lasciarono tutto e lo seguirono.", "medita": "Alcuni elementi di questa pagina evangelica colpiscono e suscitano una domanda. Notiamo, intanto, che a fare ressa in torno a Ges\u00f9 \u00e8 quella stessa gente che nel paragrafo precedente (Luca 4, 32) rimaneva colpita dal suo insegnamento perch\u00e9 parlava con autorit\u00e0; ma che ora si accalca per ascoltare Dio. Si tratta di una moltitudine indistinta che ha fatto un percorso di fede che partendo dalla ammirazione umana \u00e8 culminato col riconoscere in Ges\u00f9 il Messia atteso, il Dio incarnato. Di questa folla non fanno parte Simone e i suoi operai. Loro sono indifferenti e se ne stanno a lavare le reti. Per loro Ges\u00f9 \u00e8 ancora semplicemente un \u201cmaestro\u201d. Uno che insegna ed al quale non prestano nemmeno tanta attenzione. Ges\u00f9, per rivelarsi anche a loro deve ricorrere a un miracolo. Siamo fra l'altro in Galilea, terra delle genti, e quindi potrebbe anche darsi che Pietro non sia nemmeno un ebreo osservante. Ma Ges\u00f9 sceglie proprio lui: l'incredulo, l'indifferente, probabilmente anche poco praticante. Perch\u00e9? Forse \u00e8 proprio nella risposta a questa domanda l'essenza di questo passo Evangelico. Forse l'obbiettivo dell'evangelista \u00e8 proprio questo porre in risalto una apparente contraddizione: Ges\u00f9 che si affida non ai dotti, non ai sapienti, non ai pedissequi osservanti della ritualit\u00e0, ma alla gente comune. Del resto Luca oltre ad essere l'ultimo degli evangelisti \u00e8 anche una persona istruita, e scrive il suo Vangelo con un taglio teologico principalmente per un pubblico \u201cgentile\u201d, ossia non ebreo. Ed il succo del suo Vangelo \u00e8 questo: Ges\u00f9 \u00e8 il Messia, \u00e8 il Dio, il Verbo, che si \u00e8 fatto carne ed \u00e8 venuto ad abitare in mezzo a noi. E la \u201csalvezza\u201d non \u00e8 solamente per il popolo eletto ma per tutti quelli che lo riconoscono e credono in Lui.", "riflettere": "Anche noi siamo destinatari del Vangelo e pertanto chiamati a riconoscere in Ges\u00f9 la fonte della nostra salvezza. Ma \u00e8 a Lui che ci conformiamo oppure abbiamo ridotto il nostro essere cristiani ad una mera osservanza di pratiche rituali?", "preghfin": "Preghiamo il nostro Padre che \u00e8 nei cieli\nperch\u00e9 non cessi mai di arricchire\nla nostra Chiesa che \u00e8 in Pisa\ndei doni del Suo Spirito,\nperch\u00e9 noi, suoi membri,\ngrazie all'ascolto della sua Parola,\nla preghiera personale e comunitaria\ne l'esempio di vita,\npossiamo essere testimoni credibili del Suo Amore\nper tutta l'Umanit\u00e0 e il Creato."}