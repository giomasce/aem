{"day": 18, "month": 9, "year": 2023, "weekday": 1, "date_str": "luned\u00ec 18 settembre 2023", "quotes": "1Tm 2,1-8; Sal 27", "quote_vangelo": "secondo Luca (7,1-10)", "curatore": "Claudia Lamberti", "prevangelo": "", "indications": "", "preghiniz": "Signore Ges\u00f9,\nTi lodiamo, Ti benediciamo\ne Ti ringraziamo,\nperch\u00e9 alla luce dello Spirito Santo\ncomprendiamo che Tu\nsei la Via, la Verit\u00e0, la Vita,\nil Medico Divino delle anime e dei corpi,\nche \u00e8 venuto perch\u00e9 noi abbiamo la vita\ne l'abbiamo in abbondanza.\nAmen.", "vangelo": "In quel tempo, Ges\u00f9, quando ebbe terminato di rivolgere tutte le sue parole al popolo che stava in ascolto, entr\u00f2 in Caf\u00e0rnao. Il servo di un centurione era ammalato e stava per morire. Il centurione l'aveva molto caro. Perci\u00f2, avendo udito parlare di Ges\u00f9, gli mand\u00f2 alcuni anziani dei Giudei a pregarlo di venire e di salvare il suo servo. Costoro, giunti da Ges\u00f9, lo supplicavano con insistenza: \u00abEgli merita che tu gli conceda quello che chiede \u2013 dicevano \u2013, perch\u00e9 ama il nostro popolo ed \u00e8 stato lui a costruirci la sinagoga\u00bb.\nGes\u00f9 si incammin\u00f2 con loro. Non era ormai molto distante dalla casa, quando il centurione mand\u00f2 alcuni amici a dirgli: \u00abSignore, non disturbarti! Io non sono degno che tu entri sotto il mio tetto; per questo io stesso non mi sono ritenuto degno di venire da te; ma di' una parola e il mio servo sar\u00e0 guarito. Anch'io infatti sono nella condizione di subalterno e ho dei soldati sotto di me e dico a uno: \u201cVa'!\u201d, ed egli va; e a un altro: \u201cVieni!\u201d, ed egli viene; e al mio servo: \u201cFa' questo!\u201d, ed egli lo fa\u00bb.\nAll'udire questo, Ges\u00f9 lo ammir\u00f2 e, volgendosi alla folla che lo seguiva, disse: \u00abIo vi dico che neanche in Israele ho trovato una fede cos\u00ec grande!\u00bb. E gli inviati, quando tornarono a casa, trovarono il servo guarito.", "medita": "L'episodio registrato nella citt\u00e0 di Cafarnao ha del sensazionale, non legato innanzitutto alla guarigione miracolosa di un uomo, ma alla straordinaria fede e umanit\u00e0 di un centurione romano. Siamo abituati a dividere le storie tra buoni e cattivi. Anche leggendo il Vangelo possiamo cadere nella grande tentazione di pensare che da una parte ci sono i buoni e dall'altra parte i cattivi. Certamente i romani, soprattutto nella narrazione evangelica, non sono personaggi che collocheremmo tra i buoni, fosse anche soltanto per il fatto che \u00e8 per mano loro che Ges\u00f9 viene crocifisso. Ma il Vangelo ci sbaraglia perch\u00e9 ci dice che possiamo trovare buoni l\u00ec dove siamo abituati a trovare cattivi, e cattivi l\u00ec dove siamo abituati a trovare i buoni. Ges\u00f9 raccoglie l'umilt\u00e0 e la premura di quest'uomo e si mette in cammino verso la sua casa. Questo centurione romano ha una fede cos\u00ec grande nell'autorit\u00e0 di Ges\u00f9 che non vuole da Lui nemmeno un segno esterno per essere rassicurato nel fatto che sar\u00e0 ascoltato nella sua preghiera. Ges\u00f9 gli regala uno dei complimenti pi\u00f9 grandi di tutto il Vangelo: \u00abIo vi dico che neanche in Israele ho trovato una fede cos\u00ec grande!\u00bb. La fede di quest'uomo \u00e8 il vero miracolo. (Luigi Maria Epicoco)", "riflettere": "Sai presentarti al Signore con umilt\u00e0 e fiducia in Lui?", "preghfin": "Donami, Signore,\ndegli occhi come quelli del centurione,\nche siano capaci\ndi vedere col cuore e con la fede,\naffinch\u00e9 io sappia mettermi per primo\nalla ricerca di Ges\u00f9\ne diventare erede della salvezza\nper me e i miei fratelli.\nAmen."}