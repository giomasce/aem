{"day": 19, "month": 9, "year": 2023, "weekday": 2, "date_str": "marted\u00ec 19 settembre 2023", "quotes": "1Tm 3,1-13; Sal 100", "quote_vangelo": "secondo Luca (7,11-17)", "curatore": "Claudia Lamberti", "prevangelo": "", "indications": "", "preghiniz": "O Ges\u00f9,\nti rendiamo lode perch\u00e9 sei la misericordia\nche incontra la nostra miseria,\nsei la bont\u00e0 e la tenerezza del Padre.\nTu che a Nain\nhai trasformato in gioia\nle lacrime di una madre,\nconsola tutti coloro che piangono.\nHai sconfitto la morte\nnon solo toccando un cadavere,\nma morendo tu stesso per risorgere\ne vivere in pienezza per sempre,\nprimizia di noi tutti\nche in te risorgeremo.\nDona anche a noi un cuore capace\ndi impietosirsi sulle miserie degli altri,\nche viva per alleviare le sofferenze e le pene\ndi coloro che incrociano il nostro cammino.\nAmen.", "vangelo": "In quel tempo, Ges\u00f9 si rec\u00f2 in una citt\u00e0 chiamata Nain, e con lui camminavano i suoi discepoli e una grande folla. Quando fu vicino alla porta della citt\u00e0, ecco, veniva portato alla tomba un morto, unico figlio di una madre rimasta vedova; e molta gente della citt\u00e0 era con lei.\nVedendola, il Signore fu preso da grande compassione per lei e le disse: \u00abNon piangere!\u00bb. Si avvicin\u00f2 e tocc\u00f2 la bara, mentre i portatori si fermarono. Poi disse: \u00abRagazzo, dico a te, \u00e0lzati!\u00bb. Il morto si mise seduto e cominci\u00f2 a parlare. Ed egli lo restitu\u00ec a sua madre.\nTutti furono presi da timore e glorificavano Dio, dicendo: \u00abUn grande profeta \u00e8 sorto tra noi\u00bb, e: \u00abDio ha visitato il suo popolo\u00bb. Questa fama di lui si diffuse per tutta quanta la Giudea e in tutta la regione circostante.", "medita": "Ges\u00f9 pone su questa processione funebre uno sguardo attento. In mezzo alla folla scorge il volto di una donna in estrema sofferenza. Il suo sguardo genera l'incontro, fonte di vita nuova. Non c'\u00e8 bisogno di tante parole.\nLe Sacre Scritture riportano spesso lo stato d'animo di chi si lascia toccare \u201cfino alle viscere\u201d dal dolore altrui. La commozione di Ges\u00f9 lo rende partecipe della realt\u00e0 dell'altro. Il dolore di quella madre diventa il suo dolore. La morte di quel figlio diventa la sua morte.\nGes\u00f9 ferma il corteo funebre. Si avvicina, si fa prossimo. La vicinanza si spinge oltre e si fa gesto coraggioso affinch\u00e9 l'altro viva. \u00c8 il tocco di Ges\u00f9, il Vivente, che comunica la vita. Un tocco che infonde lo Spirito Santo nel corpo morto del ragazzo e riaccende le sue funzioni vitali. L'efficacia di questo gesto di Ges\u00f9 \u00e8 incalcolabile. Esso ci ricorda che anche un segno di vicinanza, semplice ma concreto, pu\u00f2 suscitare forze di risurrezione.\nIl Vangelo non dice il nome di quel ragazzo risuscitato da Ges\u00f9 a Nain. Questo \u00e8 un invito al lettore a immedesimarsi in lui. Ges\u00f9 parla a te, a me, a ognuno di noi, e dice: \u201cAlzati!\u201d. (Papa Francesco, XXXV Giornata Mondiale della Giovent\u00f9, 2020)", "riflettere": "Riusciamo a riconoscere Ges\u00f9 soltanto nei grandi miracoli o anche nella vita quotidiana?", "preghfin": "Continua, Signore,\na mostrarti misericordioso\nverso i piccoli e i poveri,\nverso gli ammalati e gli esclusi,\ne a farti prossimo agli affaticati\ne agli oppressi.\nAiutaci ad essere testimoni credibili\ndi verit\u00e0 e di libert\u00e0,\ndi giustizia e di pace\nperch\u00e9 tutti gli uomini\nsi aprano ad una speranza nuova.\nTi preghiamo:\nascoltaci, Signore!"}