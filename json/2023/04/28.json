{"day": 28, "month": 4, "year": 2023, "weekday": 5, "date_str": "venerd\u00ec 28 aprile 2023", "quotes": "At 9,1-20; Sal 116", "quote_vangelo": "secondo Giovanni (6,52-59)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Signore Ges\u00f9 che ci hai amati per primo\ne ci chiami a seguirti per dare senso alla nostra vita\nspendendola nell'amore per Te e per i fratelli,\nfa' che non manchiamo all'incontro con Te\ne sappiamo ripetere il nostro S\u00ec\nogni giorno con convinzione e gioia,\ngrati per ogni persona che si fa tuo strumento\ne pronti a farci a nostra volta servi\numili e fedeli del tuo progetto di Salvezza.", "vangelo": "In quel tempo, i Giudei si misero a discutere aspramente fra loro: \u00abCome pu\u00f2 costui darci la sua carne da mangiare?\u00bb.\nGes\u00f9 disse loro: \u00abIn verit\u00e0, in verit\u00e0 io vi dico: se non mangiate la carne del Figlio dell'uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciter\u00f2 nell'ultimo giorno. Perch\u00e9 la mia carne \u00e8 vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, cos\u00ec anche colui che mangia me vivr\u00e0 per me.\nQuesto \u00e8 il pane disceso dal cielo; non \u00e8 come quello che mangiarono i padri e morirono. Chi mangia questo pane vivr\u00e0 in eterno\u00bb.\nGes\u00f9 disse queste cose, insegnando nella sinagoga a Caf\u00e0rnao.", "medita": "La prima lettura oggi proposta dagli Atti degli Apostoli ci presenta la narrazione della \u201cvocazione\u201d di Saulo, come \u00e8 pi\u00f9 giusto chiamarla piuttosto che \u201cconversione\u201d perch\u00e9, richiamandosi al verbo latino <i>vocare</i>\u2014che significa \u201cchiamare\u201d\u2014pone l'accento su Colui che prende l'iniziativa prima ancora che sulla conseguenza della sua azione. \u00c8 il Signore che chiama Saulo, come fa con Anania e come fa con ciascuno di noi; lo chiama per nome perch\u00e9 lo conosce nel profondo e lo ama. \u00c8 l'incontro con quel Ges\u00f9 che Saulo credeva fosse morto e fosse stato solo un falso profeta ed \u00e8 un incontro sconvolgente che cambia per sempre la sua vita: il persecutore davanti al quale i testimoni della lapidazione di Stefano avevano steso i loro mantelli, il terrore dei cristiani, diventer\u00e0 il perseguitato che dir\u00e0 che \u00e8 Cristo stesso a vivere in lui e porter\u00e0 il Vangelo ai \u201clontani\u201d, testimoniandolo con la propria vita fino al martirio.\nE ancora una volta Ges\u00f9 offre la sua salvezza non con l'autoritarismo di chi \u00e8 superiore, ma con la delicatezza di chi si fa prossimo servendosi di persone concrete che, come Anania, sanno aprire il cuore all'azione dello Spirito. Dopo il \u201cbagno di umilt\u00e0\u201d, come lo ha definito Papa Francesco (Saulo cade a terra, diventa cieco e deve farsi condurre da altri), il cuore di Saulo \u00e8 pronto ad aprirsi alla nuova vita e alla vita eterna che il Battesimo gli dona: \u00e8 la sua risurrezione, la sua Pasqua. Saulo diventa Paolo, l'Apostolo delle genti.\nAnche noi possiamo aprirci all'azione dello Spirito e incontrare il Signore vivo e vero nel Sacramento dell'Eucaristia, dove Ges\u00f9 \u00e8 quel pane di vita disceso dal cielo di cui ci parla Giovanni nel suo Vangelo; pane che ci unisce a Lui e al Padre e ci fa un solo corpo con i fratelli nella Chiesa.", "riflettere": "Saulo incontra il Signore Ges\u00f9 e la sua vita cambia; noi abbiamo incontrato il Signore o ci siamo chiusi al suo amore? Anche noi tante volte perseguitiamo il Signore con le nostre scelte quotidiane, con il nostro modo di parlare, agire, usare le cose e il tempo. Ne siamo coscienti? Cosa facciamo concretamente per cambiare tutto questo? Anania \u00e8 colui che accompagna Saulo. E noi ci facciamo accompagnatori dei nostri fratelli verso Ges\u00f9 e a nostra volta ci facciamo accompagnare? L'Eucaristia delle mie Celebrazioni nutre e riscalda la mia vita? La sta trasformando oppure la lascia indifferente?", "preghfin": "Spirito Santo, che sei Spirito d'amore e dai vita,\napri il mio cuore a Te e salvami dalle tentazioni del mondo;\nfa' che fra le tante voci senta solo la tua\nche sa guidare i miei passi sulla via del bene\nper poter essere felice in questa vita e nell'altra."}