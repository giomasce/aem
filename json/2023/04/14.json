{"day": 14, "month": 4, "year": 2023, "weekday": 5, "date_str": "venerd\u00ec 14 aprile 2023", "quotes": "At 4,1-12; Sal 117", "quote_vangelo": "secondo Giovanni (21,1-14)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Nell'angoscia ho gridato al Signore,\nmi ha risposto, il Signore, e mi ha tratto in salvo. [\u2026]\nMia forza e mio canto \u00e8 il Signore,\negli \u00e8 stato la mia salvezza.\nGrida di giubilo e di vittoria,\nnelle tende dei giusti:\nla destra del Signore ha fatto meraviglie,\nla destra del Signore si \u00e8 innalzata,\nla destra del Signore ha fatto meraviglie.\n<i>(Salmo 117)</i>", "vangelo": "In quel tempo, Ges\u00f9 si manifest\u00f2 di nuovo ai discepoli sul mare di Tiber\u00ecade. E si manifest\u00f2 cos\u00ec: si trovavano insieme Simon Pietro, Tommaso detto D\u00ecdimo, Natana\u00e8le di Cana di Galilea, i figli di Zebed\u00e8o e altri due discepoli. Disse loro Simon Pietro: \u00abIo vado a pescare\u00bb. Gli dissero: \u00abVeniamo anche noi con te\u00bb. Allora uscirono e salirono sulla barca; ma quella notte non presero nulla.\nQuando gi\u00e0 era l'alba, Ges\u00f9 stette sulla riva, ma i discepoli non si erano accorti che era Ges\u00f9. Ges\u00f9 disse loro: \u00abFiglioli, non avete nulla da mangiare?\u00bb. Gli risposero: \u00abNo\u00bb. Allora egli disse loro: \u00abGettate la rete dalla parte destra della barca e troverete\u00bb. La gettarono e non riuscivano pi\u00f9 a tirarla su per la grande quantit\u00e0 di pesci. Allora quel discepolo che Ges\u00f9 amava disse a Pietro: \u00ab\u00c8 il Signore!\u00bb. Simon Pietro, appena ud\u00ec che era il Signore, si strinse la veste attorno ai fianchi, perch\u00e9 era svestito, e si gett\u00f2 in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri.\nAppena scesi a terra, videro un fuoco di brace con del pesce sopra, e del pane. Disse loro Ges\u00f9: \u00abPortate un po' del pesce che avete preso ora\u00bb. Allora Simon Pietro sal\u00ec nella barca e trasse a terra la rete piena di centocinquantatr\u00e9 grossi pesci. E bench\u00e9 fossero tanti, la rete non si spezz\u00f2. Ges\u00f9 disse loro: \u00abVenite a mangiare\u00bb. E nessuno dei discepoli osava domandargli: \u00abChi sei?\u00bb, perch\u00e9 sapevano bene che era il Signore. Ges\u00f9 si avvicin\u00f2, prese il pane e lo diede loro, e cos\u00ec pure il pesce. Era la terza volta che Ges\u00f9 si manifestava ai discepoli, dopo essere risorto dai morti.", "medita": "Chiss\u00e0 quanti ricordi sono riaffiorati nella mente di Pietro alla vista del mare di Tiberiade: lunghe e monotone giornate di lavoro su una barca nella speranza di pescare qualcosa. E poi il giorno in cui la sua routine venne sconvolta dall'incontro con Ges\u00f9, che divenne la sua guida, il suo punto di riferimento, il suo tutto. E ora che il Signore non \u00e8 pi\u00f9 (apparentemente) presente? Pietro \u00e8 smarrito, non sa cosa fare. Ed ecco che ritorna alla sua barca, alle sue reti, credendo che pescare pesci sia ci\u00f2 che sa fare meglio. Eppure nel cuore di quel semplice pescatore c'\u00e8 un desiderio pi\u00f9 profondo: rivivere quel primo incontro, rivedere quello sguardo che lo aveva fatto sentire profondamente amato. E di fronte a ci\u00f2 il Signore non rimane indifferente.\n\u00c8 facile identificarsi in Pietro, nei suoi sentimenti: quante volte ci capita di sentirci come se brancolassimo nel buio, di non vedere pi\u00f9 la Luce che ci guidava e ci domandiamo quale senso abbia ora la nostra vita. Probabilmente anche noi tendiamo a ritornare al passato, al momento in cui tutto \u00e8 iniziato come a voler ripartire da zero e fare una scelta diversa. Ma oramai il nostro cuore ha vissuto una profonda esperienza d'amore che non pu\u00f2 essere cancellata. Il Signore non ci lascia mai, anche quando sembra essere in silenzio. Egli continua a dirci di gettare le reti, ovvero di non perdere la speranza. Ogni giorno il Signore ci invita a fidarci di Lui e farci guidare da quel desiderio di salvezza e di amore che tutti abbiamo nel cuore.", "riflettere": "Non lasciamoci sconfortare dalle paure e dalle preoccupazioni quotidiane. Nei momenti di smarrimento, il Signore ci invita ad attingere forza e fiducia nella sua sicura presenza, nel suo infinito amore verso di noi.", "preghfin": "\u00c8 buio dentro di me, ma presso di te c'\u00e8 luce.\nSono solo, ma tu non mi abbandoni.\nSono impaurito, ma presso di te c'\u00e8 aiuto.\nSono inquieto, ma presso di te c'\u00e8 pace.\nIn me c'\u00e8 amarezza, ma presso di te c'\u00e8 pazienza.\nIo non comprendo le tue vie, ma tu conosci la mia via.\n<i>(Dietrich Bonhoeffer)</i>"}