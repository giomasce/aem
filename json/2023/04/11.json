{"day": 11, "month": 4, "year": 2023, "weekday": 2, "date_str": "marted\u00ec 11 aprile 2023", "quotes": "At 2,36-41; Sal 32", "quote_vangelo": "secondo Giovanni (20,11-18)", "curatore": "Centro Diocesano per le Vocazioni di Pisa", "prevangelo": "", "indications": "Santo Stanislao", "preghiniz": "Retta \u00e8 la parola del Signore\ne fedele ogni sua opera.\nEgli ama la giustizia e il diritto;\ndell'amore del Signore \u00e8 piena la terra.\nEcco, l'occhio del Signore \u00e8 su chi lo teme,\nsu chi spera nel suo amore,\nper liberarlo dalla morte\ne nutrirlo in tempo di fame.\nL'anima nostra attende il Signore:\negli \u00e8 nostro aiuto e nostro scudo.\nSu di noi sia il tuo amore, Signore,\ncome da te noi speriamo.", "vangelo": "In quel tempo, Maria stava all'esterno, vicino al sepolcro, e piangeva. Mentre piangeva, si chin\u00f2 verso il sepolcro e vide due angeli in bianche vesti, seduti l'uno dalla parte del capo e l'altro dei piedi, dove era stato posto il corpo di Ges\u00f9. Ed essi le dissero: \u00abDonna, perch\u00e9 piangi?\u00bb. Rispose loro: \u00abHanno portato via il mio Signore e non so dove l'hanno posto\u00bb.\nDetto questo, si volt\u00f2 indietro e vide Ges\u00f9, in piedi; ma non sapeva che fosse Ges\u00f9. Le disse Ges\u00f9: \u00abDonna, perch\u00e9 piangi? Chi cerchi?\u00bb. Ella, pensando che fosse il custode del giardino, gli disse: \u00abSignore, se l'hai portato via tu, dimmi dove l'hai posto e io andr\u00f2 a prenderlo\u00bb. Ges\u00f9 le disse: \u00abMaria!\u00bb. Ella si volt\u00f2 e gli disse in ebraico: \u00abRabbun\u00ec!\u00bb \u2013 che significa: \u00abMaestro!\u00bb. Ges\u00f9 le disse: \u00abNon mi trattenere, perch\u00e9 non sono ancora salito al Padre; ma va' dai miei fratelli e di' loro: \u201cSalgo al Padre mio e Padre vostro, Dio mio e Dio vostro\u201d\u00bb.\nMaria di M\u00e0gdala and\u00f2 ad annunciare ai discepoli: \u00abHo visto il Signore!\u00bb e ci\u00f2 che le aveva detto.", "medita": "Maria di Magdala piange la scomparsa del suo Maestro. E ulteriore dolore per lei deriva dalla scomparsa del corpo di Ges\u00f9. Sofferenza aggiunta a sofferenza: non potere neppure piangere il corpo di una persona amata. Il cuore \u00e8 spezzato e smarrito: addirittura Maria non riconosce Ges\u00f9 Risorto e lo scambia per il custode del giardino. La presenza del Signore Risorto \u00e8 discreta, non si impone, \u00e8 delicata e rispettosa dei nostri tempi, delle nostre debolezze e fragilit\u00e0. Non \u00e8 evidente il Signore Ges\u00f9, \u00e8 timido e discreto il nostro Dio: solo attraverso dei segni, dei sacramenti, solo attraverso un linguaggio tenue del cuore riusciamo a riconoscerlo nella pesante realt\u00e0 del quotidiano. Per Maria di Magdala, che in Ges\u00f9 aveva avuto un prezioso amico e un tenero Maestro, il segno che le spalanca il cuore, che l'aiuta a superare la sofferenza \u00e8 il proprio nome pronunciato da Lui: \u201cMaria\u201d, dice il Signore. Quanta tenerezza, quanto rispetto, quanta verit\u00e0 in quel semplice nome pronunciato. \u201cMaria\u201d, un nome che \u00e8 una storia come ogni nome di persona: indica l'universo nascosto di un'esistenza e non un semplice dato anagrafico. \u201cMaria\u201d: ora il suo cuore si ferma, stenta a credere, ora il suo sguardo diventa limpido, non pi\u00f9 offuscato dal proprio dolore. Anche noi, amici, veniamo chiamati per nome: il Signore sa, il Signore conosce, il Signore ci ama. E ci chiama per nome perch\u00e9 vuole che lo riconosciamo\u2014oggi\u2014presente nella nostra vita.", "riflettere": "Tu Signore, sei vivo in mezzo a noi e ci chiami per nome, perch\u00e9 ci conosci e ci ami di un amore profondo e limpido. Schiudi il nostro cuore e rendici capaci di accogliere l'inestimabile dono della tua viva presenza accanto a noi.", "preghfin": "Corre Maria di Magdala, e corre anche Pietro.\nMa il Signore non c'\u00e8, non \u00e8 pi\u00f9 l\u00e0:\nbeata assenza! Beata speranza!\nE corre anche l'altro discepolo,\ncorre veloce, pi\u00f9 veloce di tutti.\nMa non ha bisogno di entrare:\nil cuore gi\u00e0 sa la verit\u00e0\nche gli occhi raggiungono pi\u00f9 tardi.\nIl cuore, pi\u00f9 veloce di uno sguardo.\nSignore Risorto, accelera la nostra corsa,\nsposta via i nostri macigni,\nregalaci sguardi di fede e d'amore.\nSignore Ges\u00f9, trascinaci fuori dai nostri sepolcri\ne rivestici della vita che non muore,\ncome facesti il giorno del nostro Battesimo!"}