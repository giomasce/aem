{"day": 2, "month": 4, "year": 2023, "weekday": 7, "date_str": "domenica 2 aprile 2023", "quotes": "Is 50,4-7; Sal 21; Fil 2,6-11; Mt 26,14-27,66", "quote_vangelo": "secondo Matteo (21,1-11)", "curatore": "Centro Diocesano per le Vocazioni di Pisa", "prevangelo": "Riportiamo il Vangelo letto durante la Processione delle Palme", "indications": "Domenica delle Palme", "preghiniz": "Si fanno beffe di me quelli che mi vedono,\nstorcono le labbra, scuotono il capo:\n\u00abSi rivolga al Signore; lui lo liberi,\nlo porti in salvo, se davvero lo ama!\u00bb.\nSi dividono le mie vesti,\nsulla mia tunica gettano la sorte.\nMa tu, Signore, non stare lontano,\nmia forza, vieni presto in mio aiuto.\nAnnuncer\u00f2 il tuo nome ai miei fratelli,\nti loder\u00f2 in mezzo all'assemblea.\nLodate il Signore, voi suoi fedeli,\ngli dia gloria tutta la discendenza di Giacobbe,\nlo tema tutta la discendenza d'Israele.\n<i>(Salmo 21)</i>", "vangelo": "Quando furono vicini a Gerusalemme e giunsero presso B\u00e8tfage, verso il monte degli Ulivi, Ges\u00f9 mand\u00f2 due discepoli, dicendo loro: \u00abAndate nel villaggio di fronte a voi e subito troverete un'asina, legata, e con essa un puledro. Slegateli e conduceteli da me. E se qualcuno vi dir\u00e0 qualcosa, rispondete: \u201cIl Signore ne ha bisogno, ma li rimander\u00e0 indietro subito\u201d\u00bb. Ora questo avvenne perch\u00e9 si compisse ci\u00f2 che era stato detto per mezzo del profeta: \u00abDite alla figlia di Sion: \u201cEcco, a te viene il tuo re, mite, seduto su un'asina e su un puledro, figlio di una bestia da soma\u201d\u00bb.\nI discepoli andarono e fecero quello che aveva ordinato loro Ges\u00f9: condussero l'asina e il puledro, misero su di essi i mantelli ed egli vi si pose a sedere. La folla, numerosissima, stese i propri mantelli sulla strada, mentre altri tagliavano rami dagli alberi e li stendevano sulla strada. La folla che lo precedeva e quella che lo seguiva, gridava: \u00abOsanna al figlio di Davide! Benedetto colui che viene nel nome del Signore! Osanna nel pi\u00f9 alto dei cieli!\u00bb.\nMentre egli entrava in Gerusalemme, tutta la citt\u00e0 fu presa da agitazione e diceva: \u00abChi \u00e8 costui?\u00bb. E la folla rispondeva: \u00abQuesti \u00e8 il profeta Ges\u00f9, da N\u00e0zaret di Galilea\u00bb.", "medita": "Il racconto evangelico ci presenta la folla che acclama questo Maestro che dalla Galilea ora entra in Gerusalemme con i suoi discepoli incontro al suo destino. C'\u00e8 una folla che lo osanna come nuovo re, e fa gesti di giubilo e sottomissione, gettando come segno il proprio mantello al suo passaggio. Sembra un trionfo per Ges\u00f9, ma \u00e8 anche un enorme malinteso. Infatti non passeranno che pochi giorni e tutta quella folla passer\u00e0 dall'esaltare Ges\u00f9 alla sua condanna e rifiuto, preferendo un malfattore, Barabba, al suo posto. Possiamo ben immaginare quello che c'\u00e8 nel cuore di Ges\u00f9, che si sente ancora di pi\u00f9 solo, attorniato da una folla che non ha capito chi \u00e8 veramente e quale \u00e8 la sua missione, e come si senta triste entrando nella citt\u00e0 santa che, alla fine, fisicamente lo rifiuter\u00e0 facendolo morire fuori dalle sue mura sul Calvario. La \u201cliturgia\u201d che il popolo riserva a Ges\u00f9 che entra in Gerusalemme in fondo \u00e8 falsa e celebra pi\u00f9 la non fede che la fede in Ges\u00f9. Ma Ges\u00f9 non torna indietro e non si ferma davanti al progressivo abbandono e rifiuto che sperimenter\u00e0 anche dai suoi stessi amici. Ges\u00f9 compie il suo cammino nonostante tutto, anzi lo compie proprio per guarire la fede fragile del popolo e dei suoi amici. Ges\u00f9 si immerge nel male del suo tempo per guarirlo, anche nelle sue celebrazioni e tradizioni. Allora anche per noi questa Settimana Santa che stiamo per iniziare possa essere un'occasione per immergerci ancora di pi\u00f9 dentro Ges\u00f9 stesso, dentro la sua esperienza umana e spirituale facendola nostra, sulla nostra stessa carne.", "riflettere": "Ges\u00f9 \u00absvuot\u00f2 se stesso, assumendo una condizione di servo\u00bb (Fil 2, 7). Lasciamoci introdurre da queste parole dell'apostolo Paolo nei giorni santi, dove la Parola di Dio, come un ritornello, mostra Ges\u00f9 come servo. Dio ci ha salvato servendoci. In genere pensiamo di essere noi a servire Dio. No, \u00e8 Lui che ci ha serviti gratuitamente, perch\u00e9 ci ha amati per primo. \u00c8 difficile amare senza essere amati. Ed \u00e8 ancora pi\u00f9 difficile servire se non ci lasciamo servire da Dio. (Papa Francesco)", "preghfin": "Signore Ges\u00f9, noi ti benediciamo e ti rendiamo grazie,\nperch\u00e9 nella notte in cui sei stato tradito e abbandonato dai tuoi discepoli\nnon ti sei tirato indietro,\nma, al contrario, hai detto il tuo s\u00ec incondizionato al Padre\ne ci hai donato la tua vita\naccettando di morire in croce per noi.\nAscolta la nostra preghiera perch\u00e9, nonostante le nostre infedelt\u00e0,\nil tuo dono d'amore si rinnovi in questi giorni anche per noi.\nTu che vivi e regni nei secoli dei secoli."}