{"day": 5, "month": 4, "year": 2023, "weekday": 3, "date_str": "mercoled\u00ec 5 aprile 2023", "quotes": "Is 50,4-9a; Sal 68", "quote_vangelo": "secondo Matteo (26,14-25)", "curatore": "Centro Diocesano per le Vocazioni di Pisa", "prevangelo": "", "indications": "Mercoled\u00ec santo", "preghiniz": "Dio, tu conosci la mia stoltezza\ne i miei errori non ti sono nascosti.\nChi spera in te, per colpa mia non sia confuso,\nSignore, Dio degli eserciti;\nper causa mia non si vergogni\nchi ti cerca, Dio d'Israele.\n<i>(Salmo 68)</i>", "vangelo": "In quel tempo, uno dei Dodici, chiamato Giuda Iscari\u00f2ta, and\u00f2 dai capi dei sacerdoti e disse: \u00abQuanto volete darmi perch\u00e9 io ve lo consegni?\u00bb. E quelli gli fissarono trenta monete d'argento. Da quel momento cercava l'occasione propizia per consegnare Ges\u00f9.\nIl primo giorno degli \u00c1zzimi, i discepoli si avvicinarono a Ges\u00f9 e gli dissero: \u00abDove vuoi che prepariamo per te, perch\u00e9 tu possa mangiare la Pasqua?\u00bb. Ed egli rispose: \u00abAndate in citt\u00e0 da un tale e ditegli: \u201cIl Maestro dice: Il mio tempo \u00e8 vicino; far\u00f2 la Pasqua da te con i miei discepoli\u201d\u00bb. I discepoli fecero come aveva loro ordinato Ges\u00f9, e prepararono la Pasqua.\nVenuta la sera, si mise a tavola con i Dodici. Mentre mangiavano, disse: \u00abIn verit\u00e0 io vi dico: uno di voi mi tradir\u00e0\u00bb. Ed essi, profondamente rattristati, cominciarono ciascuno a domandargli: \u00abSono forse io, Signore?\u00bb. Ed egli rispose: \u00abColui che ha messo con me la mano nel piatto, \u00e8 quello che mi tradir\u00e0. Il Figlio dell'uomo se ne va, come sta scritto di lui; ma guai a quell'uomo dal quale il Figlio dell'uomo viene tradito! Meglio per quell'uomo se non fosse mai nato!\u00bb. Giuda, il traditore, disse: \u00abRabb\u00ec, sono forse io?\u00bb. Gli rispose: \u00abTu l'hai detto\u00bb.", "medita": "All'interno di questo capitolo evangelico, l'iniziativa di Giuda di consegnare Ges\u00f9 appare quasi improvvisa. Probabilmente egli era uno di quei discepoli indignati col Maestro per lo \u201cspreco\u201d di profumo con cui la donna unge il capo di Ges\u00f9. Episodio di cui Matteo narra immediatamente prima. Ma pu\u00f2 questo bastare a comprendere cosa l'abbia spinto a venderlo per trenta monete d'argento? Forse voleva spingerlo a rivelarsi come re potente, forse credeva che dopo un confronto diretto coi capi dei sacerdoti sarebbe stato definitivamente accettato, forse aveva semplicemente bisogno di soldi per ripagare qualche debito\u2026 Ognuno di noi ha le sue motivazioni per consegnare il Maestro. Ognuno di noi \u00e8 tentato da scendere a compromessi coi valori alti, giusti e belli in un qualche momento di sconforto o delusione. Probabilmente senza nemmeno esserne consapevoli: \u00abRabb\u00ec, sono forse io?\u00bb appare una domanda sciocca. Ma siam sicuri che Giuda si sia reso conto di ci\u00f2 che faceva?\nNoi tutti, discepoli di Cristo, siamo chiamati a dare la nostra testimonianza, eppure non sempre brilliamo in questo. Domandiamoci allora anche noi: \u00abSono forse io a tradire il Maestro? Con le mie parole e le mie azioni, comunico il suo messaggio e la sua salvezza?\u00bb.", "riflettere": "\u201cTutto ha un prezzo\u201d. \u00c8 una frase che forse sentiamo ripetere solo nei film, ma che probabilmente pensiamo nei momenti in cui siamo pi\u00f9 cinici, o che percepiamo sottesa alla mentalit\u00e0 consumista che caratterizza la nostra societ\u00e0. \u00c8 davvero cos\u00ec? Cosa non svenderei per nulla al mondo?", "preghfin": "Oggi Ti ho incontrato, ma ho cambiato strada, perch\u00e9 avevo fretta.\nHo sentito che avevi bisogno, ma mi sono voltato dall'altra parte, per paura.\nHo visto i Tuoi occhi tristi, ma ho deviato lo sguardo, per pigrizia.\nOgni giorno Ti tradiamo, Signore. E Tu soffri per noi. Ti preghiamo.\nPerdonaci, e rendi i nostri cuori capaci di sfruttare\nle infinite \u201cseconde possibilit\u00e0\u201d che ci offri nel tuo immenso Amore.\nAffinch\u00e9 sappiamo amarti ed esserti amici cominciando ad amare il fratello accanto a noi."}