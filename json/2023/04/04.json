{"day": 4, "month": 4, "year": 2023, "weekday": 2, "date_str": "marted\u00ec 4 aprile 2023", "quotes": "Is 49,1-6; Sal 70", "quote_vangelo": "secondo Giovanni (13,21-33.36-38)", "curatore": "Centro Diocesano per le Vocazioni di Pisa", "prevangelo": "", "indications": "Marted\u00ec santo", "preghiniz": "In te, Signore, mi sono rifugiato, mai sar\u00f2 deluso.\nPer la tua giustizia, liberami e difendimi, tendi a me il tuo orecchio e salvami.\nSii tu la mia roccia, una dimora sempre accessibile;\nhai deciso di darmi salvezza: davvero mia rupe e mia fortezza tu sei!\nMio Dio, liberami dalle mani del malvagio.\nSei tu, mio Signore, la mia speranza,\nla mia fiducia, Signore, fin dalla mia giovinezza.\nSu di te mi appoggiai fin dal grembo materno, dal seno di mia madre sei tu il mio sostegno.\nLa mia bocca racconter\u00e0 la tua giustizia, ogni giorno la tua salvezza, che io non so misurare.\nFin dalla giovinezza, o Dio, mi hai istruito e oggi ancora proclamo le tue meraviglie.", "vangelo": "In quel tempo, [mentre era a mensa con i suoi discepoli,] Ges\u00f9 fu profondamente turbato e dichiar\u00f2: \u00abIn verit\u00e0, in verit\u00e0 io vi dico: uno di voi mi tradir\u00e0\u00bb. I discepoli si guardavano l'un l'altro, non sapendo bene di chi parlasse. Ora uno dei discepoli, quello che Ges\u00f9 amava, si trovava a tavola al fianco di Ges\u00f9. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Ges\u00f9, gli disse: \u00abSignore, chi \u00e8?\u00bb. Rispose Ges\u00f9: \u00ab\u00c8 colui per il quale intinger\u00f2 il boccone e glielo dar\u00f2\u00bb. E, intinto il boccone, lo prese e lo diede a Giuda, figlio di Simone Iscari\u00f2ta. Allora, dopo il boccone, Satana entr\u00f2 in lui. Gli disse dunque Ges\u00f9: \u00abQuello che vuoi fare, fallo presto\u00bb.\nNessuno dei commensali cap\u00ec perch\u00e9 gli avesse detto questo; alcuni infatti pensavano che, poich\u00e9 Giuda teneva la cassa, Ges\u00f9 gli avesse detto: \u00abCompra quello che ci occorre per la festa\u00bb, oppure che dovesse dare qualche cosa ai poveri. Egli, preso il boccone, subito usc\u00ec. Ed era notte.\nQuando fu uscito, Ges\u00f9 disse: \u00abOra il Figlio dell'uomo \u00e8 stato glorificato, e Dio \u00e8 stato glorificato in lui. Se Dio \u00e8 stato glorificato in lui, anche Dio lo glorificher\u00e0 da parte sua e lo glorificher\u00e0 subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire\u00bb.\nSimon Pietro gli disse: \u00abSignore, dove vai?\u00bb. Gli rispose Ges\u00f9: \u00abDove io vado, tu per ora non puoi seguirmi; mi seguirai pi\u00f9 tardi\u00bb. Pietro disse: \u00abSignore, perch\u00e9 non posso seguirti ora? Dar\u00f2 la mia vita per te!\u00bb. Rispose Ges\u00f9: \u00abDarai la tua vita per me? In verit\u00e0, in verit\u00e0 io ti dico: non canter\u00e0 il gallo, prima che tu non m'abbia rinnegato tre volte\u00bb.", "medita": "\u00abGes\u00f9 fu profondamente turbato\u00bb: ma non \u00e8 il suo destino a turbare Ges\u00f9. Proprio all'inizio della cena aveva dichiarato infatti: \u00abHo desiderato ardentemente di mangiare questa Pasqua con voi, prima della mia passione\u00bb (Lc 22, 15). Il suo turbamento \u00e8 espressione del suo amore per i discepoli, uno dei quali lo tradir\u00e0, un altro lo rinnegher\u00e0 e tutti, comunque, lo abbandoneranno. Il Maestro non \u00e8 ripiegato su s\u00e9 stesso, anche nel momento pi\u00f9 doloroso il suo pensiero \u00e8 tutto rivolto ai discepoli.\n\u00abUno di voi mi tradir\u00e0\u00bb: non \u00e8 facile dire queste parole. Ges\u00f9 non parla dei farisei che fin dall'inizio lo hanno avversato, non si riferisce ai sommi sacerdoti che tramano contro di Lui. \u00abUno di voi\u00bb significa: uno che ha condiviso con Lui il ministero pubblico, ha ascoltato le sue parole, ha visto i segni da Lui compiuti. Ma non c'\u00e8 traccia di sdegno nelle parole di Ges\u00f9, c'\u00e8 solo una grande amarezza, perch\u00e9 staccandosi da Lui, Giuda rovina la sua vita. Quella sera Ges\u00f9 offre a Giuda l'opportunit\u00e0 di fare un passo indietro: mentre Giuda si sente sempre pi\u00f9 lontano e separato dal maestro, Ges\u00f9 lo invita a una comunione profonda e familiare, attraverso il semplice gesto del \u201cboccone\u201d. Ma Giuda si pu\u00f2 solo convertire alla volont\u00e0 di Dio abbandonando peccato, vizio e adorazione del denaro.\n\u00abDar\u00f2 la mia vita per te!\u00bb esclama appassionatamente Pietro. Gi\u00e0 risuonano nell'orecchio di Ges\u00f9 i successivi ripetuti disconoscimenti di Pietro, quel Pietro al quale Ges\u00f9 aveva detto: \u00abTu sei Pietro e su questa pietra edificher\u00f2 la mia chiesa\u00bb (Mt 16, 18). Ma nell'orecchio di Ges\u00f9 risuona anche il suo pianto, dopo il canto del gallo che Ges\u00f9 gli ha preconizzato come segnale di ravvedimento.", "riflettere": "Cerchiamo il cuore, l'amore e lo sguardo di Ges\u00f9 e facciamoci riscaldare dalla Sua carezza e dalla Sua tenerezza, come nell'immagine di Ges\u00f9 che cogliamo in questo Vangelo: uno dei suoi discepoli, il \u201cdiscepolo che Lui amava\u201d che appare, con \u201cil capo reclinato sul suo petto\u201d. \u00c8 l'immagine della dolcezza di Ges\u00f9, della sua tenerezza infinita, della sua mitezza di fronte alla storia che lo conduce alla morte.", "preghfin": "Signore, che il gallo canti per noi\ntutte le volte che ci allontaniamo da Te con il peccato,\naffinch\u00e9 ce ne rendiamo conto e ritorniamo vicino a Te."}