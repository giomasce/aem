{"day": 3, "month": 4, "year": 2023, "weekday": 1, "date_str": "luned\u00ec 3 aprile 2023", "quotes": "Is 42,1-7; Sal 26", "quote_vangelo": "secondo Giovanni (12,1-11)", "curatore": "Centro Diocesano per le Vocazioni di Pisa", "prevangelo": "", "indications": "Luned\u00ec santo", "preghiniz": "Il Signore \u00e8 mia luce e mia salvezza,\ndi chi avr\u00f2 paura?\nIl Signore \u00e8 difesa della mia vita,\ndi chi avr\u00f2 timore?\nAscolta, Signore, la mia voce.\nIo grido: abbi piet\u00e0 di me! Rispondimi.\nDi te ha detto il mio cuore: \u00abCercate il suo volto\u00bb;\nil tuo volto, Signore, io cerco.\nNon nascondermi il tuo volto,\nnon respingere con ira il tuo servo.\nSei tu il mio aiuto, non lasciarmi,\nnon abbandonarmi, Dio della mia salvezza.\n<i>(Salmo 26)</i>", "vangelo": "Sei giorni prima della Pasqua, Ges\u00f9 and\u00f2 a Bet\u00e0nia, dove si trovava L\u00e0zzaro, che egli aveva risuscitato dai morti. E qui fecero per lui una cena: Marta serviva e L\u00e0zzaro era uno dei commensali. Maria allora prese trecento grammi di profumo di puro nardo, assai prezioso, ne cosparse i piedi di Ges\u00f9, poi li asciug\u00f2 con i suoi capelli, e tutta la casa si riemp\u00ec dell'aroma di quel profumo.\nAllora Giuda Iscari\u00f2ta, uno dei suoi discepoli, che stava per tradirlo, disse: \u00abPerch\u00e9 non si \u00e8 venduto questo profumo per trecento denari e non si sono dati ai poveri?\u00bb. Disse questo non perch\u00e9 gli importasse dei poveri, ma perch\u00e9 era un ladro e, siccome teneva la cassa, prendeva quello che vi mettevano dentro. Ges\u00f9 allora disse: \u00abLasciala fare, perch\u00e9 ella lo conservi per il giorno della mia sepoltura. I poveri infatti li avete sempre con voi, ma non sempre avete me\u00bb.\nIntanto una grande folla di Giudei venne a sapere che egli si trovava l\u00e0 e accorse, non solo per Ges\u00f9, ma anche per vedere L\u00e0zzaro che egli aveva risuscitato dai morti. I capi dei sacerdoti allora decisero di uccidere anche L\u00e0zzaro, perch\u00e9 molti Giudei se ne andavano a causa di lui e credevano in Ges\u00f9.", "medita": "La Settimana Santa, la Settimana della Passione di Ges\u00f9, comincia qui, a Betania, in casa di Lazzaro, di Marta e di Maria. Sono gli amici di Ges\u00f9, da sempre. Qui a Betania Ges\u00f9 si sente a casa. Ha sempre avuto bisogno di questi amici, ha sempre avuto un'accoglienza speciale e questi amici hanno sempre avuto un posto speciale nel cuore di Ges\u00f9: quando Lazzaro mor\u00ec, Ges\u00f9 pianse.\n\u00c8 proprio in questo ambiente, che per Ges\u00f9 \u00e8 \u201ccasa\u201d e \u201cfamiglia\u201d, che ha luogo questo gesto gratuito, eccessivo, quasi insensato: Maria usa trecento grammi di profumo di nardo\u2014dunque una quantit\u00e0 che aveva un elevatissimo valore economico\u2014per ungere i piedi di Ges\u00f9. Questo gesto suscita lo scandalo di Giuda e di tutti quelli che pensano ai poveri solo quando sono utili per averne un qualche vantaggio.\nMaria invece racchiude in questo gesto generoso una profezia d'amore: il profumo dell'olio usato per cospargere i piedi di Ges\u00f9 si espande per tutta la casa, diventando cos\u00ec segno di una morte certa\u2014infatti con il nardo venivano unti i corpi per la sepoltura\u2014ma anche di una grazia infinita che pervade l'intera vita degli uomini.\nMaria sembra essere l'unica davvero in linea con il dono d'amore che Ges\u00f9 sta per compiere: \u00e8 l'unica a parlare lo stesso linguaggio di Ges\u00f9, quello della pienezza e della gratuit\u00e0. La reazione di Giuda e dei capi dei sacerdoti non dovrebbe sorprenderci: l'amore vero \u00e8 sempre scandaloso.\nAllora anche noi entriamo in questa Settimana Santa accompagnati dal profumo del nardo di Maria, dall'immagine di questo aroma che si espande fino ad arrivare addirittura sotto la croce. Sar\u00e0 questo il modo migliore per tenere lontane le continue immagini di disperazione e rassegnazione che ci vorrebbero distogliere dal profumo della vita che Cristo ci \u00e8 venuto a donare con la sua Risurrezione.", "riflettere": "Anche noi come Maria, in questa settimana, proviamo a dedicare qualche azione di pura gratuit\u00e0 all'amore di Dio: mezz'ora di adorazione, un piccolo servizio di volontariato, un mazzo di fiori da regalare ad un amico triste. Qualcosa di totalmente gratuito, senza secondi fini, che possa ancora una volta testimoniare il desiderio di imitare questo Dio che senza misura si dona, senza calcolo, offrendo la sua vita per la nostra salvezza.", "preghfin": "O alto e glorioso Dio,\nillumina le tenebre del cuore mio.\nDammi una fede retta, speranza certa,\ncarit\u00e0 perfetta e umilt\u00e0 profonda.\nDammi, Signore, senno e discernimento\nper compiere la tua vera e santa volont\u00e0. Amen!\n<i>(San Francesco d'Assisi)</i>"}