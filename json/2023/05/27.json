{"day": 27, "month": 5, "year": 2023, "weekday": 6, "date_str": "sabato 27 maggio 2023", "quotes": "At 28,16-20.30-31; Sal 10", "quote_vangelo": "secondo Giovanni (21,20-25)", "curatore": "Giovanna Cuzzola, Paola Gerbino, Francesca Pennucci e Francesca Telesio", "prevangelo": "", "indications": "", "preghiniz": "Il Signore sta nel suo tempio santo,\nil Signore ha il trono nei cieli.\nI suoi occhi osservano attenti,\nle sue pupille scrutano l'uomo.\nIl Signore scruta giusti e malvagi,\negli odia chi ama la violenza.\nGiusto \u00e8 il Signore, ama le cose giuste;\ngli uomini retti contempleranno il suo volto.\n<i>(Salmo 10)</i>", "vangelo": "In quel tempo, Pietro si volt\u00f2 e vide che li seguiva quel discepolo che Ges\u00f9 amava, colui che nella cena si era chinato sul suo petto e gli aveva domandato: \u00abSignore, chi \u00e8 che ti tradisce?\u00bb. Pietro dunque, come lo vide, disse a Ges\u00f9: \u00abSignore, che cosa sar\u00e0 di lui?\u00bb. Ges\u00f9 gli rispose: \u00abSe voglio che egli rimanga finch\u00e9 io venga, a te che importa? Tu seguimi\u00bb. Si diffuse perci\u00f2 tra i fratelli la voce che quel discepolo non sarebbe morto. Ges\u00f9 per\u00f2 non gli aveva detto che non sarebbe morto, ma: \u00abSe voglio che egli rimanga finch\u00e9 io venga, a te che importa?\u00bb.\nQuesti \u00e8 il discepolo che testimonia queste cose e le ha scritte, e noi sappiamo che la sua testimonianza \u00e8 vera. Vi sono ancora molte altre cose compiute da Ges\u00f9 che, se fossero scritte una per una, penso che il mondo stesso non basterebbe a contenere i libri che si dovrebbero scrivere.", "medita": "Questa pagina segna la fine del Vangelo di Giovanni, che si riconosce come \u201cil discepolo che Ges\u00f9 amava\u201d e si rivolge direttamente ai suoi lettori. Mi soffermo sulla parte finale del testo. Giovanni parla di una testimonianza, parla perch\u00e9 ha vissuto, perch\u00e9 avendo vissuto non pu\u00f2 tacere. Ma la frase finale \u00e8 quello che pi\u00f9 colpisce la mia attenzione: ci sono tante cose che Ges\u00f9 ha fatto e che non sono scritte nei Vangeli. Di fronte a questa affermazione, con il libretto che contiene i quattro Vangeli (e le lettere Apostoliche!) in una mano, mi viene da chiedere ai Santi evangelisti: \u201cPerch\u00e9 non avete scritto di pi\u00f9? Voglio sapere!\u201d. Mi domando: \u201cSe sapessi di pi\u00f9, la mia fede sarebbe pi\u00f9 fondata?\u201d, \u201cSe sapessi di pi\u00f9 sarebbe pi\u00f9 facile credere?\u201d. Mi chiedo \u201cCosa ci \u00e8 taciuto?\u201d.\nRiconosco questo pensiero e questo sentimento in me, lo riconosco come molto umano. Mi metto di fronte alla prima lettera apostolica di Giovanni, al capitolo 4 (cfr. 1Gv 4, 12). Non mi domando, col piglio dello storico, se il narratore \u00e8 lo stesso, la leggo in chiave sapienziale, come Scrittura Rivelata. Il discepolo amato pu\u00f2 dire \u201cnessuno ha mai visto Dio\u201d, lo pu\u00f2 dire onestamente. A maggior ragione mi sento allora libera di dirlo io, senza che questo tolga qualcosa o metta in crisi la mia fede.\nPenso all'esperienza degli anni con Ges\u00f9 come un'esperienza cos\u00ec forte e immersiva che non si pu\u00f2 scrivere, va vissuta. Prima si vive, in silenzio, poi si racconta, si testimonia, infine si scrive, condensata, ripensata, perch\u00e9 rimanga per tutti. Cos\u00ec \u00e8 anche per certe esperienze forti della vita.\nDi fronte a questa pagina di Vangelo rimango con ci\u00f2 che so e con ci\u00f2 che non sapr\u00f2 mai in questa vita. Rimango per\u00f2 anche con l'insegnamento del maestro e con la testimonianza, complessa e non riducibile, del discepolo amato.", "riflettere": "Sarebbe stato pi\u00f9 facile credere se fossi vissuta ai tempi di Ges\u00f9? Sarebbe stato pi\u00f9 facile mettere in discussione la mia pratica religiosa se fossi stata una farisea, accettare un Messia giudeo se fossi stata una samaritana, convertirmi sentendo parlare un profeta degli ebrei se fossi stata una cittadina romana mandata in Palestina dalla capitale? Pormi queste domande mi aiuta e mi sfida, e getta una luce su come \u00e8 fatta la mia fede. Provo a immedesimarmi.", "preghfin": "Illumina, o Signore, la nostra mente\nperch\u00e9 possiamo comprendere le parole della Scrittura,\nriscalda il nostro cuore perch\u00e9 avvertiamo\nche non sono lontane da noi,\nma, in realt\u00e0, le stiamo vivendo\ne sono la chiave della nostra esperienza presente,\ndella situazione di tante persone, oggi nel mondo.\n<i>(da una preghera di Carlo Maria Martini)</i>"}