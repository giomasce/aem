{"day": 29, "month": 5, "year": 2023, "weekday": 1, "date_str": "luned\u00ec 29 maggio 2023", "quotes": "Sir 17,20-28; Sal 31", "quote_vangelo": "secondo Marco (10,17-27)", "curatore": "Giovanna Cuzzola, Paola Gerbino, Francesca Pennucci e Francesca Telesio", "prevangelo": "", "indications": "Tempo ordinario\nSalterio: quarta settimana", "preghiniz": "Il Signore \u00e8 mia parte di eredit\u00e0 e mio calice: nelle tue mani \u00e8 la mia vita.\nPer me la sorte \u00e8 caduta su luoghi deliziosi, \u00e8 magnifica la mia eredit\u00e0.\nBenedico il Signore che mi ha dato consiglio;\nanche di notte il mio cuore mi istruisce.\nIo pongo sempre innanzi a me il Signore,\nsta alla mia destra, non posso vacillare.\nDi questo gioisce il mio cuore, esulta la mia anima;\nanche il mio corpo riposa al sicuro,\nperch\u00e9 non abbandonerai la mia vita nel sepolcro,\nn\u00e9 lascerai che il tuo santo veda la corruzione.\nMi indicherai il sentiero della vita,\ngioia piena nella tua presenza, dolcezza senza fine alla tua destra.\n<i>(Salmo 15)</i>", "vangelo": "In quel tempo, mentre Ges\u00f9 andava per la strada, un tale gli corse incontro e, gettandosi in ginocchio davanti a lui, gli domand\u00f2: \u00abMaestro buono, che cosa devo fare per avere in eredit\u00e0 la vita eterna?\u00bb. Ges\u00f9 gli disse: \u00abPerch\u00e9 mi chiami buono? Nessuno \u00e8 buono, se non Dio solo. Tu conosci i comandamenti: \u201cNon uccidere, non commettere adulterio, non rubare, non testimoniare il falso, non frodare, onora tuo padre e tua madre\u201d\u00bb.\nEgli allora gli disse: \u00abMaestro, tutte queste cose le ho osservate fin dalla mia giovinezza\u00bb. Allora Ges\u00f9 fiss\u00f2 lo sguardo su di lui, lo am\u00f2 e gli disse: \u00abUna cosa sola ti manca: va', vendi quello che hai e dallo ai poveri, e avrai un tesoro in cielo; e vieni! Seguimi!\u00bb. Ma a queste parole egli si fece scuro in volto e se ne and\u00f2 rattristato; possedeva infatti molti beni.\nGes\u00f9, volgendo lo sguardo attorno, disse ai suoi discepoli: \u00abQuanto \u00e8 difficile, per quelli che possiedono ricchezze, entrare nel regno di Dio!\u00bb. I discepoli erano sconcertati dalle sue parole; ma Ges\u00f9 riprese e disse loro: \u00abFigli, quanto \u00e8 difficile entrare nel regno di Dio! \u00c8 pi\u00f9 facile che un cammello passi per la cruna di un ago, che un ricco entri nel regno di Dio\u00bb. Essi, ancora pi\u00f9 stupiti, dicevano tra loro: \u00abE chi pu\u00f2 essere salvato?\u00bb. Ma Ges\u00f9, guardandoli in faccia, disse: \u00abImpossibile agli uomini, ma non a Dio! Perch\u00e9 tutto \u00e8 possibile a Dio\u00bb.", "medita": "Che cosa posso fare per essere felice? Questa potrebbe essere la traduzione della domanda, cos\u00ec diretta, che il giovane rivolge a Ges\u00f9.\nInizialmente notiamo una certa diffidenza di Ges\u00f9 verso questo giovane ma poi la sua risposta lo colpisce. Il ragazzo ha fatto sempre tutto ci\u00f2 che \u00e8 in suo potere per essere felice. Dicendo di seguire da sempre i comandamenti si dimostra una persona concreta, che mette in pratica i suoi propositi ed \u00e8 capace della fatica che la realizzazione personale comporta. Ges\u00f9 \u00e8 contento di aver conosciuto questo ragazzo e con lo sguardo gli mostra il suo amore. Dall'affetto e dalla stima che prova per lui viene la sua proposta per la realizzazione a cui questo giovane aspira: \u201cUna cosa sola ti manca: va', vendi quello che hai e dallo ai poveri, e avrai un tesoro in cielo; e vieni! Seguimi!\u201d.\nLa vera felicit\u00e0 si raggiunge liberandoci da tutto ci\u00f2 che ci trattiene. Cerchiamo la sicurezza che il possesso pu\u00f2 darci ma non ci accorgiamo che \u00e8 proprio questo che ci trattiene dall'essere felici. Il giovane diventa subito triste perch\u00e9 capisce di non essere veramente libero. La stessa inquietudine viene vissuta anche dai discepoli di Ges\u00f9. Si tratta di una via stretta, Ges\u00f9 stesso lo ammette.\nA queste condizioni \u201cchi pu\u00f2 essere salvato?\u201d. \u00c8 la seconda domanda che risuona anche in noi. La soluzione non sta nella nostra volont\u00e0, nelle nostre capacit\u00e0 e nelle nostre forze. Il superamento del limite pi\u00f9 grande \u00e8 alla nostra portata, anche per noi \u00e8 possibile sperimentare la vera libert\u00e0 come compimento del cammino di fede. Dio ci ha creati per essere liberi: non sar\u00e0 facile esserlo, ma la fiducia in Lui \u00e8 il primo passo per arrivare all'essenziale.", "riflettere": "Libera/o di\u2026 Libera/o da\u2026 Libera/o per\u2026 Completa queste frasi per riflettere sul mio cammino personale. Prova ad immedesimarti nel giovane nel momento in cui viene guardato da Ges\u00f9 con amore. Che cosa muove in te questo sguardo?", "preghfin": "O Signore, fa' che il tuo Spirito mi dia la forza di superare tutte le esitazioni,\ndi spazzare via ogni paura e di scacciare la mancanza di coraggio.\nPossa il tuo Spirito aiutarmi a risponderti con gratitudine,\na parlare liberamente di te a tutti quelli che incontro,\nad agire con coraggio per lasciare che il tuo Regno venga.\n<i>(da una preghiera di Henri J. M. Nouwen)</i>"}