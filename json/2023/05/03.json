{"day": 3, "month": 5, "year": 2023, "weekday": 3, "date_str": "mercoled\u00ec 3 maggio 2023", "quotes": "1Cor 15,1-8a; Sal 18", "quote_vangelo": "secondo Giovanni (14,6-14)", "curatore": "Giovanna Cuzzola, Paola Gerbino, Francesca Pennucci e Francesca Telesio", "prevangelo": "", "indications": "Santi Filippo e Giacomo", "preghiniz": "Retta \u00e8 la parola del Signore\ne fedele ogni sua opera.\nEgli ama il diritto e la giustizia,\ndella sua grazia \u00e8 piena la terra.\nDalla parola del Signore furono fatti i cieli,\ndal soffio della sua bocca ogni loro schiera.\nCome in un otre raccoglie le acque del mare,\nchiude in riserve gli abissi.\nTema il Signore tutta la terra,\ntremino davanti a lui gli abitanti del mondo,\nperch\u00e9 egli parla e tutto \u00e8 fatto,\ncomanda e tutto esiste.\nIl Signore annulla i disegni delle nazioni,\nrende vani i progetti dei popoli.\nMa il piano del Signore sussiste per sempre,\ni pensieri del suo cuore per tutte le generazioni.\n<i>(Salmo 33)</i>", "vangelo": "In quel tempo, disse Ges\u00f9 a Tommaso: \u00abIo sono la via, la verit\u00e0 e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto\u00bb.\nGli disse Filippo: \u00abSignore, mostraci il Padre e ci basta\u00bb. Gli rispose Ges\u00f9: \u00abDa tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: \u201cMostraci il Padre\u201d? Non credi che io sono nel Padre e il Padre \u00e8 in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre \u00e8 in me. Se non altro, credetelo per le opere stesse.\nIn verit\u00e0, in verit\u00e0 io vi dico: chi crede in me, anch'egli compir\u00e0 le opere che io compio e ne compir\u00e0 di pi\u00f9 grandi di queste, perch\u00e9 io vado al Padre. E qualunque cosa chiederete nel mio nome, la far\u00f2, perch\u00e9 il Padre sia glorificato nel Figlio. Se mi chiederete qualche cosa nel mio nome, io la far\u00f2\u00bb.", "medita": "Lo scambio tra Ges\u00f9 e Filippo ci porta al cuore della questione della fede, centro della nostra vita, della nostra storia, della nostra esistenza. Come per Filippo, anche per noi \u00e8 faticoso capire, accettare, fare esperienza che la \u201cvia di Dio\u201d \u00e8 Ges\u00f9 il Figlio.\nGes\u00f9 ci invita a stare in relazione con Lui per conoscere il Padre. Di fronte all'incredulit\u00e0 dei discepoli\u2014che \u00e8 anche la nostra incredulit\u00e0\u2014rilancia dicendo che, se non gli vogliono credere per le sue parole, lo credano almeno per le opere, per tutte le azioni con le quali ha comunicato e comunica, ha arricchito e arricchisce la vita delle persone.\nNella comunit\u00e0 dei credenti l'azione divina non si ferma: \u201cChi crede in me, anch'egli compir\u00e0 le opere che io compio e ne compir\u00e0 di pi\u00f9 grandi di queste, perch\u00e9 io vado al Padre\u201d. La testimonianza dell'Amore del Padre, conosciuto tramite il Figlio, ci arriva grazie a chi compie le opere in Suo nome, ricordandoci del Suo amore. Anche noi abbiamo conosciuto persone che sono il segno vivo dell'amore di Cristo che risorge per tutti, capaci di fare del bene anche a scapito di se stessi. Magari sono state proprio queste persone a trasmetterci la fede vissuta attraverso le opere. Facciamo memoria di questo amore giunto fino noi, ripensando oggi al suo inizio, alla speranza accesa nei cuori di chi ha scoperto nelle parole di Ges\u00f9 e nelle sue opere la via, la verit\u00e0 e la vita.", "riflettere": "Quale via d'amore ti senti chiamato a percorrere oggi? Chi sono le persone che ti hanno trasmesso l'Amore di Dio? Con quali gesti puoi trasmettere la fede?", "preghfin": "Ges\u00f9, dappertutto, non ha cessato d'essere inviato.\nNoi non possiamo esimerci d'essere, in ogni istante,\ngl'inviati di Dio nel mondo.\nGes\u00f9 in noi, non cessa di essere inviato,\ndurante questo giorno che inizia,\na tutta l'umanit\u00e0, del nostro tempo, di ogni tempo,\ndella mia citt\u00e0 e del mondo.\nAttraverso i fratelli pi\u00f9 vicini ch'egli ci far\u00e0\nservire, amare, salvare,\nle onde della sua carit\u00e0 giungeranno\nsino in capo al mondo,\nandranno sino alla fine dei tempi.\n<i>(Madeleine Delbr\u00eal)</i>"}