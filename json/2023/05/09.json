{"day": 9, "month": 5, "year": 2023, "weekday": 2, "date_str": "marted\u00ec 9 maggio 2023", "quotes": "At 14,19-28; Sal 144", "quote_vangelo": "secondo Giovanni (14,27-31a)", "curatore": "Giovanna Cuzzola, Paola Gerbino, Francesca Pennucci e Francesca Telesio", "prevangelo": "", "indications": "", "preghiniz": "Signore, fa' di me uno strumento della tua pace:\ndove \u00e8 odio, fa' ch'io porti amore,\ndove \u00e8 offesa, ch'io porti il perdono,\ndove \u00e8 discordia, ch'io porti la fede,\ndove \u00e8 l'errore, ch'io porti la Verit\u00e0,\ndove \u00e8 la disperazione, ch'io porti la speranza.\nDove \u00e8 tristezza, ch'io porti la gioia,\ndove sono le tenebre, ch'io porti la luce.\nOh! Maestro, fa' che io non cerchi tanto\ndi essere compreso, quanto di comprendere;\ndi essere amato, quanto di amare.\nPoich\u00e9 \u00e8 dando che si riceve,\nperdonando che si \u00e8 perdonati,\nmorendo che si risuscita a Vita Eterna.\nAmen.\n<i>(San Francesco d'Assisi)</i>", "vangelo": "In quel tempo, disse Ges\u00f9 ai suoi discepoli: \u00abVi lascio la pace, vi do la mia pace. Non come la d\u00e0 il mondo, io la do a voi.\nNon sia turbato il vostro cuore e non abbia timore. Avete udito che vi ho detto: \u201cVado e torner\u00f2 da voi\u201d. Se mi amaste, vi rallegrereste che io vado al Padre, perch\u00e9 il Padre \u00e8 pi\u00f9 grande di me. Ve l'ho detto ora, prima che avvenga, perch\u00e9, quando avverr\u00e0, voi crediate.\nNon parler\u00f2 pi\u00f9 a lungo con voi, perch\u00e9 viene il pr\u00ecncipe del mondo; contro di me non pu\u00f2 nulla, ma bisogna che il mondo sappia che io amo il Padre, e come il Padre mi ha comandato, cos\u00ec io agisco\u00bb.", "medita": "Pace. Parola che spesso risuona nelle nostre orecchie in questi tempi. Pace come non belligeranza. Pace tra i popoli. Pace nelle nostre famiglie, spesso travagliate da incomprensioni e distanze. Ma \u00e8 questa la pace a cui si riferisce Ges\u00f9 in questo caso? Non credo. Credo che Ges\u00f9 voglia andare oltre, voglia guardare nel nostro profondo \u201cio\u201d. Pace come stato del proprio cuore, contrario al turbamento, all'inquietudine provocata dalle paure, dalle insicurezze, dalla sfiducia nella vita. La pace diviene quella condizione profonda in noi dettata dalla fiducia, dalla fede in un Dio che si \u00e8 fatto come noi. Ed allora le inquietudini che dimorano nel nostro cuore sono male? Le paure che abbiamo quotidianamente? Lui \u00e8 venuto a portarci quella pace che ci permette di superare quelle paure, di non vivere nella paura, di risolvere le nostre inquietudini. Come? Semplicemente conoscendolo, fidandoci della sua Parola, fidandoci di Lui. Ed allora la pace di Ges\u00f9 non \u00e8 semplice \u201cnon belligeranza\u201d, ma \u00e8 la fiducia del bambino che vive \u201cin pace\u201d, \u00e8 tranquillo, si sente al sicuro, pronto ad affrontare qualsiasi cosa (le inquietudini, le paure, le difficolt\u00e0) perch\u00e9 \u00e8 insieme al suo pap\u00e0. Non bisogna aspettarsi di vivere senza preoccupazioni, senza paure, senza l'inquietudine quotidiana. Non confondiamo la pace di Dio con il \u201cnon avere pensieri\u201d, non avere preoccupazioni. Se cos\u00ec fosse, probabilmente ci dovremmo domandare come viviamo, se stiamo affrontando la nostra vita con troppa superficialit\u00e0. Le inquietudini si possono risolvere (alle volte possono essere il punto di slancio per risolvere nodi della nostra vita); le paure si possono ridimensionare, senza lasciare che si impadroniscano della nostra vita. Questo pu\u00f2 accadere se il nostro cuore vive con fiducia ci\u00f2 che la vita pone sulla nostra strada. Anche le cose che ci sembrano pi\u00f9 insormontabili davanti ad un cuore fiducioso, che vive con amore, trovano una soluzione.", "riflettere": "Quante volte ci svegliamo nel cuore della notte con un pensiero, una preoccupazione che si impossessa della nostra mente, dei nostri pensieri. Rimaniamo svegli magari anche un'ora o pi\u00f9 e non riusciamo ad addormentarci\u2026 ci addormentiamo stanchi solo quasi al mattino. Poi ci risvegliamo al mattino ed abbiamo riacquistato un po' della tranquillit\u00e0 perduta. Quali sono i pensieri che maggiormente ci rendono inquieti? Cosa ci toglie la pace?", "preghfin": "Le opere dell'amore sono sempre opere di pace.\nOgni volta che dividerai il tuo amore con gli altri,\nti accorgerai della pace che giunge a te e a loro.\nDove c'\u00e8 pace c'\u00e8 Dio,\n\u00e8 cos\u00ec che Dio riversa pace e gioia nei nostri cuori.\n<i>(Madre Teresa di Calcutta)</i>"}