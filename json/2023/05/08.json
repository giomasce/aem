{"day": 8, "month": 5, "year": 2023, "weekday": 1, "date_str": "luned\u00ec 8 maggio 2023", "quotes": "At 14,5-18; Sal 113", "quote_vangelo": "secondo Giovanni (14,21-26)", "curatore": "Giovanna Cuzzola, Paola Gerbino, Francesca Pennucci e Francesca Telesio", "prevangelo": "", "indications": "", "preghiniz": "Proteggimi, o Dio: in te mi rifugio.\nHo detto a Dio: \u00abSei tu il mio Signore,\nsenza di te non ho alcun bene\u00bb. (\u2026)\nIl Signore \u00e8 mia parte di eredit\u00e0 e mio calice:\nnelle tue mani \u00e8 la mia vita. (\u2026)\nBenedico il Signore che mi ha dato consiglio;\nanche di notte il mio cuore mi istruisce.\nIo pongo sempre innanzi a me il Signore,\nsta alla mia destra, non posso vacillare. (\u2026)\nMi indicherai il sentiero della vita,\ngioia piena nella tua presenza,\ndolcezza senza fine alla tua destra.\n<i>(Salmo 15)</i>", "vangelo": "In quel tempo, Ges\u00f9 disse ai suoi discepoli: \u00abChi accoglie i miei comandamenti e li osserva, questi \u00e8 colui che mi ama. Chi ama me sar\u00e0 amato dal Padre mio e anch'io lo amer\u00f2 e mi manifester\u00f2 a lui\u00bb.\nGli disse Giuda, non l'Iscari\u00f2ta: \u00abSignore, come \u00e8 accaduto che devi manifestarti a noi, e non al mondo?\u00bb. Gli rispose Ges\u00f9: \u00abSe uno mi ama, osserver\u00e0 la mia parola e il Padre mio lo amer\u00e0 e noi verremo a lui e prenderemo dimora presso di lui. Chi non mi ama, non osserva le mie parole; e la parola che voi ascoltate non \u00e8 mia, ma del Padre che mi ha mandato. Vi ho detto queste cose mentre sono ancora presso di voi. Ma il Par\u00e0clito, lo Spirito Santo che il Padre mander\u00e0 nel mio nome, lui vi insegner\u00e0 ogni cosa e vi ricorder\u00e0 tutto ci\u00f2 che io vi ho detto\u00bb.", "medita": "Abbiamo certamente letto molte volte questo brano del Vangelo, ma ogni volta lo stupore davanti a questa Parola \u00e8 grande; qui troviamo il significato della nostra vita: amare ed essere amati. Ascoltare la Parola di Ges\u00f9 non \u00e8 \u201csentire qualcuno che parla\u201d, \u00e8 nutrirsi del Suo amore per noi, \u00e8 vivere il Suo amore per noi. Ed allora con occhi stupiti del bambino ci accorgiamo che non ci viene chiesto soltanto di amare l'altro, ma Dio per primo ci ama e desidera che ci sentiamo amati, perch\u00e9 sentirsi amati vuol dire vivere, essere felici. Se amiamo qualcuno, questa persona esiste, vive, non si sente sola. Se amiamo qualcuno, quella persona diventa importante per noi. Se ci sentiamo amati, allora ci sentiamo vivi. Ed allora \u00e8 qui tutta la bellezza di un Dio che non si scoraggia davanti alla porta del nostro cuore che rimane chiusa, ma continua ad amarci sperando che si apra e che il nostro cuore possa divenire dimora del Suo amore. Il Suo amore \u00e8 perseverante, si manifesta nelle cose semplici, in un sorriso di una senza dimora per strada, nelle parole un po' balbettanti dell'anziano che si avvicina per chiedere aiuto o solo per scambiare due chiacchiere, nel gioco festoso del bambino, nel nostro compagno di vita che arriva stanco dopo la giornata di lavoro, ma che nonostante tutto ci regala un sorriso. Ed allora come non rimanere disarmati davanti ad un Dio che ci ama cos\u00ec tanto da farsi uomo per poterci amare da fratello e che ci dona il Suo spirito, che rimanga con noi sempre per aiutarci ad aprire il nostro cuore al Suo amore ed all'amore per i fratelli?", "riflettere": "Nella nostra giornata incontriamo tanti volti e tante persone. Alcune le vediamo solo con la coda dell'occhio o magari neppure le vediamo. Proviamo a soffermarci sui volti: quante volte un sorriso donato o ricevuto pu\u00f2 essere fonte di luce! Se il nostro cuore \u00e8 aperto all'amore, il buio delle paure trover\u00e0 sempre meno spazio ed affrontare i problemi quotidiani sar\u00e0 meno gravoso.", "preghfin": "Tutto l'amore che ho nel cuore per te, o Signore,\n\u00e8 soltanto un'ombra dell'amore che tu hai per me.\nI tuoi gesti sono tutti amore.\nLa gioia che oggi ho nel cuore \u00e8 solo un'ombra della gioia che tu hai per me.\nTu mi ami perdutamente.\nTi amo con tutto il cuore, con tutta l'anima, con tutte le forze,\nperch\u00e9 tu sei Ges\u00f9, e sei Ges\u00f9 per me.\n<i>(Madre Teresa di Calcutta)</i>"}