{"day": 30, "month": 11, "year": 2022, "weekday": 3, "date_str": "mercoled\u00ec 30 novembre 2022", "quotes": "Rm 10,9-18; Sal 18", "quote_vangelo": "secondo Matteo (4,18-22)", "curatore": "Luisa Prodi", "prevangelo": "", "indications": "Sant'Andrea", "preghiniz": "I cieli narrano la gloria di Dio,\ne l'opera delle sue mani annunzia il firmamento.\nIl giorno al giorno ne affida il messaggio\ne la notte alla notte ne trasmette notizia.\nNon \u00e8 linguaggio e non sono parole,\ndi cui non si oda il suono.\nPer tutta la terra si diffonde la loro voce\ne ai confini del mondo la loro parola.\n<i>(Salmo 18)</i>", "vangelo": "In quel tempo, mentre camminava lungo il mare di Galilea, Ges\u00f9 vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori. E disse loro: \u00abVenite dietro a me, vi far\u00f2 pescatori di uomini\u00bb. Ed essi subito lasciarono le reti e lo seguirono.\nAndando oltre, vide altri due fratelli, Giacomo, figlio di Zebed\u00e8o, e Giovanni suo fratello, che nella barca, insieme a Zebed\u00e8o loro padre, riparavano le loro reti, e li chiam\u00f2. Ed essi subito lasciarono la barca e il loro padre e lo seguirono.", "medita": "Ogni vangelo racconta a suo modo le chiamate degli apostoli. Matteo, che leggiamo oggi, racconta di una chiamata simultanea per Simone, detto Pietro, e per suo fratello Andrea. Giovanni invece specifica che il primo dei due a seguire Ges\u00f9 \u00e8 Andrea, su invito del Battista, e che solo successivamente Andrea conduce Pietro da Ges\u00f9, avendolo riconosciuto come Messia.\nRitroviamo Andrea in altri brani evangelici, sempre in modo sommesso: nel momento critico in cui una folla si \u00e8 radunata per ascoltare Ges\u00f9 e c'\u00e8 il problema di sfamarla, Andrea segnala che un ragazzetto ha cinque pani d'orzo e due pesci. Ges\u00f9 non aspetta altro: quei pochi pani e pesci vengono moltiplicati, tutti mangiano e ne avanzano dodici canestri. In un altro passo del Vangelo alcuni ebrei di lingua greca vogliono incontrare Ges\u00f9 e si avvicinano a Filippo per chiedere un appuntamento. Filippo lo dice ad Andrea (Filippo e Andrea sono ambedue nomi greci, probabilmente i due apostoli avevano qualche ascendenza greca ed erano in grado di tradurre dal greco all'aramaico) e insieme vanno a dirlo a Ges\u00f9.\nIl ritratto di Andrea che si forma in questi brevi brani \u00e8 quello di un uomo che non emerge per la sua spiccata personalit\u00e0 (diversissimo dal fratello Pietro), ma che sa costruire relazioni e mediazioni. Parlando il linguaggio sportivo, non \u00e8 uno che tira in rete, ma passa la palla agli altri, e fra questi a Ges\u00f9, sapendo che questo piccolo e semplice gesto contribuisce a raggiungere l'obiettivo. Sembra poca cosa passare una palla, ma se la passi a Ges\u00f9 ne possono nascere miracoli.\nAlcuni autori dei primi secoli riferiscono che Andrea abbia predicato in Asia Minore e nella Dacia (l'attuale Romania, di cui \u00e8 patrono), una tradizione posteriore lo vuole sul Volga e sul Dnepr, ad evangelizzare terre oggi martoriate dalla ferocia della guerra. Chiediamo ad Andrea di esercitare ancora una volta la sua capacit\u00e0 di mediazione e di intercessione perch\u00e9 si compia il miracolo della pace.", "riflettere": "La figura di Sant'Andrea ci aiuta a riflettere sull'importanza di essere anelli di congiunzione fra Ges\u00f9 e i nostri fratelli. In che modo possiamo raccontare a chi sta intorno a noi che abbiamo incontrato il Messia? E come Chiesa siamo capaci di cercare modi attuali di annunciare il Vangelo?", "preghfin": "O apostoli di Cristo,\ncolonna e fondamento della citt\u00e0 di Dio!\nDall'umile villaggio di Galilea salite\nalla gloria immortale.\nVi accoglie nella santa Gerusalemme nuova\nla luce dell'Agnello.\nLa Chiesa che adunaste col sangue e la parola\nvi saluta festante;\ned implora: fruttifichi il germe da voi sparso\nper i granai del cielo.\nSia gloria e lode a Cristo, al Padre ed allo Spirito,\nnei secoli dei secoli. Amen."}