{"day": 3, "month": 11, "year": 2022, "weekday": 4, "date_str": "gioved\u00ec 3 novembre 2022", "quotes": "Fil 3,3-8a; Sal 104", "quote_vangelo": "secondo Luca (15,1-10)", "curatore": "Luisa Prodi", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Salterio: terza settimana", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, si avvicinavano a Ges\u00f9 tutti i pubblicani e i peccatori per ascoltarlo. I farisei e gli scribi mormoravano dicendo: \u00abCostui accoglie i peccatori e mangia con loro\u00bb.\nEd egli disse loro questa parabola: \u00abChi di voi, se ha cento pecore e ne perde una, non lascia le novantanove nel deserto e va in cerca di quella perduta, finch\u00e9 non la trova? Quando l'ha trovata, pieno di gioia se la carica sulle spalle, va a casa, chiama gli amici e i vicini e dice loro: \u201cRallegratevi con me, perch\u00e9 ho trovato la mia pecora, quella che si era perduta\u201d. Io vi dico: cos\u00ec vi sar\u00e0 gioia nel cielo per un solo peccatore che si converte, pi\u00f9 che per novantanove giusti i quali non hanno bisogno di conversione.\nOppure, quale donna, se ha dieci monete e ne perde una, non accende la lampada e spazza la casa e cerca accuratamente finch\u00e9 non la trova? E dopo averla trovata, chiama le amiche e le vicine, e dice: \u201cRallegratevi con me, perch\u00e9 ho trovato la moneta che avevo perduto\u201d. Cos\u00ec, io vi dico, vi \u00e8 gioia davanti agli angeli di Dio per un solo peccatore che si converte\u00bb.", "medita": "Chi di noi lascia novantanove pecore per andare a recuperarne una sola perduta? La sproporzione pare enorme, e penso che molti di noi non alzerebbero la mano per rispondere affermativamente. Anzi, abituati come siamo alla politica dell'usa e getta, per cui non diamo pi\u00f9 valore alle nostre cose, scrolleremmo le spalle e torneremmo all'ovile, forse arrabbiati e imprecando per la perdita, ma senza darci troppo peso. L'invito di questa prima parte della parabola \u00e8 duplice: parla alle pecore come ai pastori. Ciascuno di noi, infatti, \u00e8 una pecorella del Signore: che effetto ci fa sentirci cercati, presi in braccio e ricondotti a casa con tenerezza e cura? Il bel pastore \u00e8 pieno di gioia quando siamo nuovamente con lui, quanto pi\u00f9 lo siamo noi al pensiero di essere al sicuro tra le sue braccia! Tuttavia, la domanda \u00e8 posta in modo da farci immedesimare innanzitutto col pastore: ognuno di noi ha responsabilit\u00e0 nei confronti di un gregge pi\u00f9 o meno esteso in cui ogni pecora \u00e8 la pi\u00f9 importante e degna d'amore.\nTornando alla parabola, il secondo esempio forse ci tocca di pi\u00f9: diamo ancora importanza al denaro, e la proporzione di una moneta su dieci \u00e8 pi\u00f9 significativa. S\u00ec, probabilmente cercheremmo la moneta. Ma chiameremmo i vicini per far festa? La vocazione cristiana \u00e8 alla gioia e alla condivisione di questa gioia. \u201cSynch\u00e0rete\u201d, \u201cRallegratevi con me\u201d: come proprio a partire da un \u201cChaire\u201d, \u201cRallegrati\u201d dell'angelo a Maria \u00e8 partita la storia di salvezza, cos\u00ec questa buona notizia si va propagando.", "riflettere": "Ges\u00f9 risponde alla provocazione dei farisei e degli scribi lasciando intendere che per lui nessuno \u00e8 superfluo, Dio non pu\u00f2 fare a meno di nessuno degli uomini, che ha creato e amato. Nessuno, nemmeno un peccatore. Questa notizia ci riempie di speranza, ma ci chiama anche alla responsabilit\u00e0 di seguire l'esempio del Maestro.", "preghfin": "Padre Buono,\nche hai cura di ogni singola persona di questo mondo\ncome di ogni creatura che popola il Creato,\nsostieni e fa' sentire il tuo amore in maniera particolare\nai fratelli che vivono la loro fede nella preghiera e nel nascondimento\nin risposta alla tua chiamata alla vita contemplativa.\nSia la loro vita di esempio e stimolo per tutti noi\na cogliere l'importanza della preghiera e del silenzio\nnel rapporto speciale con Te come figli da Te prediletti."}