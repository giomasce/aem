{"day": 1, "month": 11, "year": 2022, "weekday": 2, "date_str": "marted\u00ec 1 novembre 2022", "quotes": "Ap 7,2-4.9-14; Sal 23; 1Gv 3,1-3", "quote_vangelo": "secondo Matteo (5,1-12a)", "curatore": "Luisa Prodi", "prevangelo": "", "indications": "Solennit\u00e0 di tutti i Santi\nTempo ordinario", "preghiniz": "Beato l'uomo che non segue il consiglio degli empi,\nnon indugia nella via dei peccatori\ne non siede in compagnia degli stolti;\nma si compiace della legge del Signore,\nla sua legge medita giorno e notte.\nSar\u00e0 come albero piantato lungo corsi d'acqua,\nche dar\u00e0 frutto a suo tempo\ne le sue foglie non cadranno mai;\nriusciranno tutte le sue opere.\n<i>(Salmo 1)</i>", "vangelo": "In quel tempo, vedendo le folle, Ges\u00f9 sal\u00ec sul monte: si pose a sedere e si avvicinarono a lui i suoi discepoli. Si mise a parlare e insegnava loro dicendo: \u00abBeati i poveri in spirito, perch\u00e9 di essi \u00e8 il regno dei cieli.  Beati quelli che sono nel pianto, perch\u00e9 saranno consolati.  Beati i miti, perch\u00e9 avranno in eredit\u00e0 la terra.  Beati quelli che hanno fame e sete della giustizia, perch\u00e9 saranno saziati. Beati i misericordiosi, perch\u00e9 troveranno misericordia.  Beati i puri di cuore, perch\u00e9 vedranno Dio.  Beati gli operatori di pace, perch\u00e9 saranno chiamati figli di Dio.  Beati i perseguitati per la giustizia, perch\u00e9 di essi \u00e8 il regno dei cieli.  Beati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia. Rallegratevi ed esultate, perch\u00e9 grande \u00e8 la vostra ricompensa nei cieli\u00bb.", "medita": "Ges\u00f9 \u00e8 un grande educatore, non solo a motivo dei contenuti di ci\u00f2 che insegna, ma per il modo con cui li sa trasmettere ai suoi interlocutori. Un buon maestro non pu\u00f2 limitarsi a dire che le cose stanno in un certo modo oppure in un altro: farebbe cos\u00ec un ammaestratore di scimmiette. Il maestro credibile ha il dovere della spiegazione, di motivare le sue affermazioni, in modo che l'allievo possa autonomamente valutare se accogliere un pensiero o rifiutarlo. Questo non riguarda solo la sfera della razionalit\u00e0, ma anche l'adesione ad un contenuto di fede.\nIl Padre aveva chiesto ad Abramo di fare cose incomprensibili (andarsene dal suo paese, credere nella possibilit\u00e0 di una paternit\u00e0 a dispetto dell'et\u00e0, sacrificare suo figlio\u2026), ma aveva accompagnato ogni sua richiesta con una promessa, in cui egli potesse trovare la motivazione del suo agire. Allo stesso modo il Figlio: non si limita a dire che i poveri in spirito, i miti, gli operatori di pace sono beati, ma di ogni beatitudine d\u00e0 una spiegazione. E cos\u00ec i poveri in spirito sanno di poter essere felici perch\u00e9 possederanno il regno, gli operatori di pace sono felici perch\u00e9 saranno familiari di Dio, gli afflitti perch\u00e9 troveranno consolazione. Il credente non vive secondo le beatitudini per timore di un Dio dispotico, ma per amore di un Padre che non solo \u00e8 amorevole, ma anche ragionevole e spiega chiaramente quale sia lo stile di vita che rende felici. Questo dovrebbe essere il metodo pedagogico di ogni genitore e di ogni insegnante.\nI santi sono uomini e donne che hanno seguito il Maestro, accogliendo le sue parole non come servi, perch\u00e9 il servo obbedisce senza sapere quello che fa il padrone, ma come amici. I santi sono gli amici di Dio.", "riflettere": "La tradizione cristiana ha spesso visto la vita della persona su questa terra come un passaggio di sofferenza (la \u201cvalle di lacrime\u201d che ricordiamo nella Salve Regina) in vista di una beatitudine che si compir\u00e0 dopo la morte. Ma Ges\u00f9 ripete \u201cbeati\u201d al presente. Come si possono conciliare queste due visioni?", "preghfin": "Benedetto sia Dio, Padre del Signore nostro Ges\u00f9 Cristo,\nche ci ha benedetti con ogni benedizione spirituale nei cieli, in Cristo.\nIn lui ci ha scelti prima della creazione del mondo,\nper essere santi e immacolati al suo cospetto nella carit\u00e0,\npredestinandoci a essere suoi figli adottivi per opera di Ges\u00f9 Cristo,\nsecondo il beneplacito della sua volont\u00e0.\nE questo a lode e gloria della sua grazia, che ci ha dato nel suo Figlio diletto.\n<i>(Lettera agli Efesini 1, 3--6)</i>"}