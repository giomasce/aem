{"day": 29, "month": 11, "year": 2022, "weekday": 2, "date_str": "marted\u00ec 29 novembre 2022", "quotes": "Is 11,1-10; Sal 71", "quote_vangelo": "secondo Luca (10,21-24)", "curatore": "Luisa Prodi", "prevangelo": "", "indications": "", "preghiniz": "Signore, non si inorgoglisce il mio cuore\ne non si leva con superbia il mio sguardo;\nnon vado in cerca di cose grandi,\nsuperiori alle mie forze.\nIo sono tranquillo e sereno\ncome bimbo svezzato in braccio a sua madre,\ncome un bimbo svezzato \u00e8 l'anima mia.\nSperi Israele nel Signore,\nora e sempre.\n<i>(Salmo 131)</i>", "vangelo": "In quella stessa ora Ges\u00f9 esult\u00f2 di gioia nello Spirito Santo e disse: \u00abTi rendo lode, o Padre, Signore del cielo e della terra, perch\u00e9 hai nascosto queste cose ai sapienti e ai dotti e le hai rivelate ai piccoli. S\u00ec, o Padre, perch\u00e9 cos\u00ec hai deciso nella tua benevolenza. Tutto \u00e8 stato dato a me dal Padre mio e nessuno sa chi \u00e8 il Figlio se non il Padre, n\u00e9 chi \u00e8 il Padre se non il Figlio e colui al quale il Figlio vorr\u00e0 rivelarlo\u00bb.\nE, rivolto ai discepoli, in disparte, disse: \u00abBeati gli occhi che vedono ci\u00f2 che voi vedete. Io vi dico che molti profeti e re hanno voluto vedere ci\u00f2 che voi guardate, ma non lo videro, e ascoltare ci\u00f2 che voi ascoltate, ma non lo ascoltarono\u00bb.", "medita": "\u00c8 un momento di grazia per la comunit\u00e0 dei discepoli, che sono stati inviati nei villaggi e nelle campagne a preparare la visita di Ges\u00f9. Hanno sperimentato l'accoglienza, hanno compiuto miracoli, hanno visto perfino i demoni sottomettersi a loro.\n\u00c8 un momento di grazia anche per Ges\u00f9, che riconosce la potenza del Padre nella semplicit\u00e0 dei piccoli e dei poveri. Non vi sono, infatti, fra i discepoli sapienti e dotti, ma la buona notizia si fa comunque strada; anzi, si fa strada proprio perch\u00e9 gli annunciatori sono povera gente, che lascia parlare la Parola, senza anteporre ad essa la propria persona.\nE quindi Ges\u00f9 chiama beati i suoi discepoli, non tanto perch\u00e9 hanno avuto in sorte di incontrarlo come uomo nella sua avventura su questa terra, ma perch\u00e9 i loro occhi sono stati capaci di riconoscerlo come Signore. Molta altra gente ha visto Ges\u00f9 camminare per le strade della Palestina e non l'ha saputo riconoscere.\nDue brani evangelici si possono collegare a questo: \u201cMentre diceva questo, una donna alz\u00f2 la voce di mezzo alla folla e disse: \u00abBeato il ventre che ti ha portato e il seno da cui hai preso il latte!\u00bb. Ma egli disse: \u00abBeati piuttosto coloro che ascoltano la parola di Dio e la osservano!\u00bb\u201d (Lc 11, 27 -28).\n\u201cGes\u00f9 gli disse: \u00abPerch\u00e9 mi hai veduto, hai creduto: beati quelli che pur non avendo visto crederanno!\u00bb\u201d (Gv 20, 29).\nTommaso, i discepoli, la stessa Madre di Ges\u00f9 non hanno avuto facilitazioni nella loro fede per il fatto di aver vissuto con Ges\u00f9 nella sua esperienza umana. Hanno creduto, hanno ascoltato la parola di Dio, l'hanno osservata col cuore semplice dei piccoli e dei poveri: per questo\u2014e solo per questo\u2014sono beati e possono esultare nello Spirito, sapendo che i loro nomi sono scritti in cielo.", "riflettere": "Ges\u00f9 esulta di gioia nello Spirito Santo mentre si sta avvicinando a Gerusalemme, dove sar\u00e0 ucciso con violenza. Si pu\u00f2 gioire sempre; proprio quando la fatica della vita si fa sentire di pi\u00f9 o la fede si fa pi\u00f9 fragile dobbiamo fare memoria di qualche momento di gioia spirituale, in cui abbiamo percepito che stavamo camminando sulla strada di Dio. Il periodo di avvento \u00e8 un buon momento per ricordare ci\u00f2 che abbiamo ricevuto e per poterlo sperare ancora.", "preghfin": "Popolo mio, consolati e spera,\npopolo, spera e sii nella gioia:\nperch\u00e9 tu gemi e sei cos\u00ec triste?\n\u00c8 questo il pianto che lava il tuo cuore.\nSi, verr\u00e0 presto a te la salvezza,\nnon ti sconfigga nessuna paura:\necco, ora vengo io stesso a salvarti,\nio il tuo Dio, il tuo Santo, Israele.\nNostra speranza \u00e8 Cristo che torna,\nritorna e vive nel cuore dell'uomo:\nil vero dono di amore del Padre\ne dello Spirito Santo la gloria.\n<i>(Padre David Maria Turoldo)</i>"}