{"day": 10, "month": 11, "year": 2022, "weekday": 4, "date_str": "gioved\u00ec 10 novembre 2022", "quotes": "Fm 1,7-20; Sal 145", "quote_vangelo": "secondo Luca (17,20-25)", "curatore": "Luisa Prodi", "prevangelo": "", "indications": "San Leone Magno", "preghiniz": "Cantate inni a Dio, cantate inni;\ncantate inni al nostro re, cantate inni;\nperch\u00e9 Dio \u00e8 re di tutta la terra,\ncantate inni con arte.\nDio regna sui popoli,\nDio siede sul suo trono santo.\nI capi dei popoli si sono raccolti\ncon il popolo del Dio di Abramo,\nperch\u00e9 di Dio sono i potenti della terra:\negli \u00e8 l'Altissimo.\n<i>(Salmo 47)</i>", "vangelo": "In quel tempo, i farisei domandarono a Ges\u00f9: \u00abQuando verr\u00e0 il regno di Dio?\u00bb. Egli rispose loro: \u00abIl regno di Dio non viene in modo da attirare l'attenzione, e nessuno dir\u00e0: \u201cEccolo qui\u201d, oppure: \u201cEccolo l\u00e0\u201d. Perch\u00e9, ecco, il regno di Dio \u00e8 in mezzo a voi!\u00bb.\nDisse poi ai discepoli: \u00abVerranno giorni in cui desidererete vedere anche uno solo dei giorni del Figlio dell'uomo, ma non lo vedrete. Vi diranno: \u201cEccolo l\u00e0\u201d, oppure: \u201cEccolo qui\u201d; non andateci, non seguiteli. Perch\u00e9 come la folgore, guizzando, brilla da un capo all'altro del cielo, cos\u00ec sar\u00e0 il Figlio dell'uomo nel suo giorno. Ma prima \u00e8 necessario che egli soffra molto e venga rifiutato da questa generazione\u00bb.", "medita": "San Leone Magno, di cui oggi celebriamo la festa, viene proclamato papa nell'anno 440. In quel periodo l'impero romano si sta dissolvendo, a causa della sua debolezza interna e delle pressioni di popoli stranieri che ne minacciano i confini. Anche la Chiesa non vive in pace: i dubbi di una teologia ancora giovane creano conflitti, che non si limitano all'ambito dottrinale, ma creano vere e proprie spaccature nelle comunit\u00e0. Quando oggi ci lamentiamo per le difficolt\u00e0 del nostro tempo e del nostro mondo non dimentichiamo che ci sono stati altri tempi e altri mondi forse pi\u00f9 complicati dei nostri. Leone non attende un regno di Dio che si erga vittorioso contro i barbari, ma mette tutta la sua intelligenza, la sua energia, le sue capacit\u00e0 di mediazione al servizio di una signoria di Dio che si attua nel quotidiano, per avvilente e preoccupante che sia.\n\u00c8 un buon insegnamento per noi cristiani, che manchiamo di fede nella parola di Ges\u00f9 quando ci assicura che \u201cil regno di Dio \u00e8 in mezzo a voi\u201d e andiamo a cercare segni e profezie in altri spazi e in altri tempi, diversi dalla nostra quotidianit\u00e0.\nAvremmo desiderio di vedere anche uno solo dei \u201cgiorni del Figlio dell'Uomo\u201d, il tempo (se di tempo si potr\u00e0 parlare) in cui la manifestazione di Dio sar\u00e0 piena ed eterna: allora la fede lascer\u00e0 il posto alla visione faccia a faccia di Dio e alla realizzazione di tutto ci\u00f2 che al presente rimane sotto traccia. Ma al presente troviamo inevitabilmente la sofferenza e il rifiuto di questa generazione, per Ges\u00f9 come per ogni cristiano. La nostra esperienza \u00e8 quella di un regno in gestazione, nascosto nelle pieghe di una storia non sempre comprensibile, che deve attraversare le doglie del parto per entrare nella libert\u00e0 della gloria dei figli di Dio.", "riflettere": "La fede in Dio non si basa su un processo di pura razionalit\u00e0 o di prova scientifica, ma poggia su una rivelazione. Quale rivelazione o quali rivelazioni sono necessarie a sostenere la nostra fede? Quali sono i segni del regno di Dio nella nostra attuale esperienza?", "preghfin": "Sei delle cose l'attesa e il gemito,\nsei di salvezza la sola speranza,\no vero volto eterno dell'Uomo,\nl'invocazione del mondo ascolta!\nNoi ti preghiamo di nascere sempre,\nche tu fiorisca nel nostro deserto,\nche prenda carne in questa tua Chiesa:\ncome la Vergine ancora ti generi!\nE poi ritorna alla fine dei tempi,\ne tutto il Regno ti canti la gloria\nche ti ha dato il Padre e lo Spirito prima\nche il mondo avesse principio.\n<i>(Padre David Maria Turoldo)</i>"}