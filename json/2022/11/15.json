{"day": 15, "month": 11, "year": 2022, "weekday": 2, "date_str": "marted\u00ec 15 novembre 2022", "quotes": "Ap 3,1-6.14-22; Sal 14", "quote_vangelo": "secondo Luca (19,1-10)", "curatore": "Luisa Prodi", "prevangelo": "", "indications": "", "preghiniz": "Vi dar\u00f2 un cuore nuovo\ne metter\u00f2 dentro di voi uno spirito nuovo;\ntoglier\u00f2 dal vostro corpo il cuore di pietra,\ne vi dar\u00f2 un cuore di carne.\nMetter\u00f2 dentro di voi il mio Spirito\ne far\u00f2 in modo che camminerete secondo le mie leggi,\ne osserverete e metterete in pratica le mie prescrizioni.\n<i>(Ezechiele 36, 26--27)</i>", "vangelo": "In quel tempo, Ges\u00f9 entr\u00f2 nella citt\u00e0 di G\u00e8rico e la stava attraversando, quand'ecco un uomo, di nome Zacch\u00e8o, capo dei pubblicani e ricco, cercava di vedere chi era Ges\u00f9, ma non gli riusciva a causa della folla, perch\u00e9 era piccolo di statura. Allora corse avanti e, per riuscire a vederlo, sal\u00ec su un sicom\u00f2ro, perch\u00e9 doveva passare di l\u00e0.\nQuando giunse sul luogo, Ges\u00f9 alz\u00f2 lo sguardo e gli disse: \u00abZacch\u00e8o, scendi subito, perch\u00e9 oggi devo fermarmi a casa tua\u00bb. Scese in fretta e lo accolse pieno di gioia. Vedendo ci\u00f2, tutti mormoravano: \u00ab\u00c8 entrato in casa di un peccatore!\u00bb.\nMa Zacch\u00e8o, alzatosi, disse al Signore: \u00abEcco, Signore, io do la met\u00e0 di ci\u00f2 che possiedo ai poveri e, se ho rubato a qualcuno, restituisco quattro volte tanto\u00bb.\nGes\u00f9 gli rispose: \u00abOggi per questa casa \u00e8 venuta la salvezza, perch\u00e9 anch'egli \u00e8 figlio di Abramo. Il Figlio dell'uomo infatti \u00e8 venuto a cercare e a salvare ci\u00f2 che era perduto\u00bb.", "medita": "La bassa statuta di Zaccheo pu\u00f2 essere pensata non solo in senso fisico, ma come connotazione morale. I soldi che ha fatto come pubblicano e capo dei pubblicani probabilmente non lo mettono in cima alla classifica di gradimento dei suoi concittadini; per questo, pur desiderando di vedere Ges\u00f9, non si mescola alla folla e sale sul sicomoro. \u00c8 una posizione che permette di vedere senza essere visto, di farsi un'idea delle cose restandone a distanza, perch\u00e9 rimane comunque il dislivello fra l'altezza degli occhi di Zaccheo e l'altezza degli occhi di Ges\u00f9. Ma Ges\u00f9 ha la capacit\u00e0 di riconoscere le persone dentro le folle, e quando arriva vicino al sicomoro alza lo sguardo e pronuncia un nome. Tutti si accorgono dell'omino sull'albero, chiss\u00e0 che commenti taglienti da parte della gente\u2026 Zaccheo non ci fa caso, \u00e8 iniziata una vita nuova: Ges\u00f9 si \u00e8 invitato nella sua casa, cio\u00e8 \u00e8 entrato nell'intimit\u00e0 della sua vita. Tutto cambia, parte una conversione profonda, che si manifesta nella restituzione di quanto \u00e8 stato rubato, con una misura ampiamente superiore agli standard di legge.\nGes\u00f9 chiama Zaccheo figlio di Abramo. La grandezza di Abramo \u00e8 l'incondizionata fede in Dio. Ges\u00f9 ci vuol far capire che ci\u00f2 che dona salvezza \u00e8 avere fede, le opere di conversione non sono altro che la conseguenza della vita nuova in Cristo.\n\u00c8 bello pensare al sicomoro, ignaro strumento di incontro fra Zaccheo e il Signore. Non ha fatto niente di particolare, non era presente al pranzo e ha assistito solo in parte alla scena della conversione. Semplicemente era l\u00ec, al suo posto, e l\u00ec \u00e8 rimasto, con le radici ben piantate in terra e i rami larghi e robusti per sorreggere l'uomo in ricerca. Non dovrebbe essere questa la postura di ogni cristiano?", "riflettere": "Per arrivare a Ges\u00f9 a volte pensiamo che sia necessario salire su un albero, apparire un po' pi\u00f9 alti di quello che siamo. Il Signore dice a Zaccheo di scendere in fretta, di tornare alla sua statura normale, di non avere paura dei limiti, dei difetti, degli errori commessi. Perch\u00e9 lui viene comunque a pranzo a casa nostra, nonostante la nostra indegnit\u00e0.", "preghfin": "Spirito Santo,\nci hai suggerito di salire sul sicomoro\nper cercare nella folla il volto di Ges\u00f9;\ninsegnaci adesso come scendere dall'albero\nper ricevere lui nella nostra casa,\nsenza timore di sentirci piccoli e peccatori,\nsenza timore del giudizio della gente,\ne sopratutto senza timore del suo giudizio.\nPerch\u00e9 anche dalle pietre, Spirito vivificante,\ntu puoi suscitare figli di Abramo.\nAmen."}