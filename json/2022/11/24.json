{"day": 24, "month": 11, "year": 2022, "weekday": 4, "date_str": "gioved\u00ec 24 novembre 2022", "quotes": "Ap 18,1-2.21-23;19,1-3.9a; Sal 99", "quote_vangelo": "secondo Luca (21,20-28)", "curatore": "Luisa Prodi", "prevangelo": "", "indications": "Sant'Andrea Dung-Lac e compagni", "preghiniz": "Il Signore tuona sulle acque,\nil Dio della gloria scatena il tuono,\nil Signore, sull'immensit\u00e0 delle acque.\nIl Signore tuona con forza,\ntuona il Signore con potenza.\nIl tuono del Signore schianta i cedri,\nil Signore schianta i cedri del Libano.\nFa balzare come un vitello il Libano\ne il Sirion come un giovane bufalo.\nIl tuono saetta fiamme di fuoco,\nil tuono scuote la steppa.\nIl Signore \u00e8 assiso sulla tempesta,\nil Signore siede re per sempre.\nIl Signore dar\u00e0 forza al suo popolo\nbenedir\u00e0 il suo popolo con la pace.\n<i>(Salmo 29)</i>", "vangelo": "In quel tempo, Ges\u00f9 disse ai suoi discepoli: \u00abQuando vedrete Gerusalemme circondata da eserciti, allora sappiate che la sua devastazione \u00e8 vicina. Allora coloro che si trovano nella Giudea fuggano verso i monti, coloro che sono dentro la citt\u00e0 se ne allontanino, e quelli che stanno in campagna non tornino in citt\u00e0; quelli infatti saranno giorni di vendetta, affinch\u00e9 tutto ci\u00f2 che \u00e8 stato scritto si compia. In quei giorni guai alle donne che sono incinte e a quelle che allattano, perch\u00e9 vi sar\u00e0 grande calamit\u00e0 nel paese e ira contro questo popolo. Cadranno a fil di spada e saranno condotti prigionieri in tutte le nazioni; Gerusalemme sar\u00e0 calpestata dai pagani finch\u00e9 i tempi dei pagani non siano compiuti.\nVi saranno segni nel sole, nella luna e nelle stelle, e sulla terra angoscia di popoli in ansia per il fragore del mare e dei flutti, mentre gli uomini moriranno per la paura e per l'attesa di ci\u00f2 che dovr\u00e0 accadere sulla terra. Le potenze dei cieli infatti saranno sconvolte. Allora vedranno il Figlio dell'uomo venire su una nube con grande potenza e gloria. Quando cominceranno ad accadere queste cose, risollevatevi e alzate il capo, perch\u00e9 la vostra liberazione \u00e8 vicina\u00bb.", "medita": "L'ultimo discorso di Ges\u00f9 prosegue con la predizione di sconvolgimenti di tipo naturale e socio\u2014politico. Quando Luca scrive il suo vangelo \u00e8 gi\u00e0 avvenuta la distruzione di Gerusalemme, ed egli la documenta con precisione, secondo il suo stile. Quanto a eventi naturali sconvolgenti, il nostro pianeta non \u00e8 mai stato avaro di terremoti, inondazioni, carestie (la distruzione di Pompei era avvenuta pochi anni prima della stesura di questo vangelo, e c'\u00e8 da credere che la notizia di un evento cos\u00ec spaventoso si fosse diffusa su un largo territorio, anche in mancanza di internet). Da allora ad oggi, e, con buona probabilit\u00e0, anche per i secoli futuri, l'umanit\u00e0 ha visto un susseguirsi di fatti terrorizzanti, a pi\u00f9 riprese letti come segni dell'imminente fine del mondo.\nMa Ges\u00f9 non \u00e8 un cartomante di borgata, che annuncia apocalissi guardando stelle, terremoti e pandemie. Le sue parole, lette in profondit\u00e0, ci dicono che la vita di ogni uomo e di ogni popolo in ogni tempo \u00e8 instabile, precaria, soggetta a eventi imprevedibili e a volte terribili, al punto che si pu\u00f2 morire non tanto per ci\u00f2 che sta per accadere, ma per la paura di ci\u00f2 che sta per accadere. Ma in tutto questo occorre levare il capo, guardare oltre ci\u00f2 che impaurisce, e percepire i segni di una liberazione sempre pi\u00f9 vicina. Perch\u00e9 il Signore ha cura di ciascuno\u2014nemmeno un capello del nostro capo andr\u00e0 perduto\u2014e il nostro destino \u00e8 vita, vita per sempre.\nLe parole riportate da Luca, che dovevano confortare i cristiani perseguitati delle prime chiese (e di tanti altri che hanno dato la vita per Cristo, come Andrea Dung-Lac, martire in Vietnam, di cui oggi facciamo memoria), ci aiutino ad abbandonarci con fiducia alla promessa di quella liberazione che tanto attendiamo.", "riflettere": "La parola di oggi invita a riflettere sui vincoli dai quali attendiamo liberazione. \u00c8 Cristo che ci ha liberato perch\u00e9 restassimo liberi, ma tocca a noi alzare lo sguardo, cercare di oltrepassare i rimpianti sul passato, le ansie per il futuro, l'insoddisfazione del presente per riconoscere all'orizzonte e attendere il Sole di giustizia, che illumina il mondo e la storia.", "preghfin": "Qui sulla terra siamo noi che attendiamo il tuo ritorno, Signore.\nLass\u00f9 nel cielo sei tu Signore che attendi il nostro ritorno.\nAiutaci ad alzare il capo e a guardare lontano.\nAiutaci a muoverci dall'ansia che ci paralizza.\nVenga il tuo regno anche per mezzo\ndella nostra preghiera, della vita di povert\u00e0,\ndella giustizia, della limpidezza, della purezza, dell'amore,\nche diano testimonianza al tuo Vangelo.\nMadre della speranza, che hai saputo scorgere i segni di Dio con noi,\naccompagnaci ogni giorno del cammino terreno\nper accoglierci insieme ai santi nella vita eterna."}