{"day": 8, "month": 11, "year": 2022, "weekday": 2, "date_str": "marted\u00ec 8 novembre 2022", "quotes": "Tt 2,1-8.11-14; Sal 36", "quote_vangelo": "secondo Luca (17,7-10)", "curatore": "Luisa Prodi", "prevangelo": "", "indications": "", "preghiniz": "Signore, non si inorgoglisce il mio cuore\ne non si leva con superbia il mio sguardo;\nnon vado in cerca di cose grandi, superiori alle mie forze.\nIo sono tranquillo e sereno come bimbo svezzato in braccio a sua madre,\ncome un bimbo svezzato \u00e8 l'anima mia.\nSperi Israele nel Signore, ora e sempre.\n<i>(Salmo 131)</i>", "vangelo": "In quel tempo, Ges\u00f9 disse: \u00abChi di voi, se ha un servo ad arare o a pascolare il gregge, gli dir\u00e0, quando rientra dal campo: \u201cVieni subito e mettiti a tavola\u201d? Non gli dir\u00e0 piuttosto: \u201cPrepara da mangiare, str\u00ecngiti le vesti ai fianchi e s\u00e9rvimi, finch\u00e9 avr\u00f2 mangiato e bevuto, e dopo mangerai e berrai tu\u201d? Avr\u00e0 forse gratitudine verso quel servo, perch\u00e9 ha eseguito gli ordini ricevuti?\nCos\u00ec anche voi, quando avrete fatto tutto quello che vi \u00e8 stato ordinato, dite: \u201cSiamo servi inutili. Abbiamo fatto quanto dovevamo fare\u201d\u00bb.", "medita": "Ci sono cristiani che hanno vissuto una vita di santit\u00e0 senza \u201crisultati\u201d visibili: non hanno evangelizzato le folle, non hanno istituito ordini religiosi, non hanno fatto opere di carit\u00e0 di particolare importanza. Charles de Foucauld, canonizzato pochi mesi fa, scriveva in una lettera: \u201cDieci anni che dico Messa a Tamanrasset, e non un solo convertito!\u201d. Altri cristiani invece sono stati veri e propri campioni di efficienza, come san Paolo che in pochi anni ha dato un enorme impulso alla vita della Chiesa, sia sul piano pratico che su quello teologico.\nGli uni e gli altri, ci dice il Signore, sono servi inutili.\nNella prima lettera ai Corinzi, Paolo scrive: \u201cIo ho piantato, Apollo ha irrigato, ma \u00e8 Dio che ha fatto crescere. Ora n\u00e9 chi pianta, n\u00e9 chi irr\u00ecga \u00e8 qualche cosa, ma Dio che fa crescere. Non c'\u00e8 differenza tra chi pianta e chi irr\u00ecga, ma ciascuno ricever\u00e0 la sua mercede secondo il proprio lavoro. Siamo infatti collaboratori di Dio\u201d (1Cor 3, 6--9).\nAl Signore servono persone disponibili a dare la vita per la missione che viene loro affidata, consapevoli che l'esito del loro servizio, fruttuoso o sterile che appaia, non \u00e8 comunque nelle loro mani. Persone che si impegnano gratuitamente al servizio del regno, che non si scoraggiano se i frutti non si vedono e che non si montano la testa se i frutti sono abbondanti.\nPu\u00f2 darsi che il padrone in questa parabola non appaia troppo simpatico, perch\u00e9 un po' esigente e scostante rispetto ai servi. Ma non possiamo dimenticare un altro brano di Vangelo in cui un Signore si cinge di un grembiule e lava i piedi ai suoi discepoli (Gv 13, 1--15). Il Signore come un servo si \u00e8 chinato sull'uomo in piena gratuit\u00e0; da questa gratuit\u00e0 nasce la risposta dell'uomo credente, che non pu\u00f2 essere altro che una risposta di gratitudine.", "riflettere": "Ogni volta che pensiamo di essere padroni della nostra vita dobbiamo fare i conti con l'angoscia di un possibile fallimento. Se invece ci pensiamo servi del Signore possiamo avere la fiducia che la nostra vita \u00e8 nelle sue mani, che sono mani amorevoli e sicure.", "preghfin": "La cosa pi\u00f9 importante, comunque,\nnon \u00e8 introdurre il \u201cgrembiule\u201d nell'armadio dei paramenti sacri,\nma comprendere che la stola ed il grembiule\nsono quasi il diritto ed il rovescio di un unico simbolo sacerdotale.\nAnzi, meglio ancora, sono come l'altezza e la larghezza di un unico panno di servizio:\nil servizio reso a Dio e quello offerto al prossimo.\nLa stola senza il grembiule resterebbe semplicemente calligrafica.\nIl grembiule senza la stola sarebbe fatalmente sterile.\n<i>(Monsignor Antonino Bello)</i>"}