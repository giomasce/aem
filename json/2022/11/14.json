{"day": 14, "month": 11, "year": 2022, "weekday": 1, "date_str": "luned\u00ec 14 novembre 2022", "quotes": "Ap 1,1-5a;2,1-5a; Sal 1", "quote_vangelo": "secondo Luca (18,35-43)", "curatore": "Luisa Prodi", "prevangelo": "", "indications": "", "preghiniz": "Il Signore \u00e8 mia luce e mia salvezza,\ndi chi avr\u00f2 paura?\nIl Signore \u00e8 difesa della mia vita,\ndi chi avr\u00f2 timore?\nUna cosa ho chiesto al Signore,\nquesta sola io cerco:\nabitare nella casa del Signore\ntutti i giorni della mia vita,\nper gustare la dolcezza del Signore\ned ammirare il suo santuario.\nAscolta, Signore, la mia voce.\nIo grido: abbi piet\u00e0 di me! Rispondimi.\nDi te ha detto il mio cuore: \u00abCercate il suo volto\u00bb;\nil tuo volto, Signore, io cerco.\n<i>(Salmo 27)</i>", "vangelo": "Mentre Ges\u00f9 si avvicinava a G\u00e8rico, un cieco era seduto lungo la strada a mendicare. Sentendo passare la gente, domand\u00f2 che cosa accadesse. Gli annunciarono: \u00abPassa Ges\u00f9, il Nazareno!\u00bb.\nAllora grid\u00f2 dicendo: \u00abGes\u00f9, figlio di Davide, abbi piet\u00e0 di me!\u00bb. Quelli che camminavano avanti lo rimproveravano perch\u00e9 tacesse; ma egli gridava ancora pi\u00f9 forte: \u00abFiglio di Davide, abbi piet\u00e0 di me!\u00bb.\nGes\u00f9 allora si ferm\u00f2 e ordin\u00f2 che lo conducessero da lui. Quando fu vicino, gli domand\u00f2: \u00abChe cosa vuoi che io faccia per te?\u00bb. Egli rispose: \u00abSignore, che io veda di nuovo!\u00bb. E Ges\u00f9 gli disse: \u00abAbbi di nuovo la vista! La tua fede ti ha salvato\u00bb.\nSubito ci vide di nuovo e cominci\u00f2 a seguirlo glorificando Dio. E tutto il popolo, vedendo, diede lode a Dio.", "medita": "\u201cSignore, che io veda di nuovo!\u201d\n\u201cAbbi di nuovo la vista!\u201d\nDi nuovo. Perch\u00e9 il mendicante di Gerico non era cieco dalla nascita, c'era stato un tempo in cui aveva potuto godere della bellezza delle cose, dei volti, del lavoro delle proprie mani. Poi la vista, non sappiamo come e perch\u00e9, si era offuscata. Ora l'uomo alle porte di Gerico dipende dagli altri: deve mendicare per sopravvivere e usare gli occhi degli altri per poter capire ci\u00f2 che avviene intorno. La sua autonomia ridotta moltiplica all'infinito il suo desiderio: quando gli dicono che arriva Ges\u00f9, lo chiama con quanto fiato ha in corpo. Non vedendolo, deve gridare in tutte le direzioni, che lo si possa sentire ovunque. \u201cAbbi piet\u00e0 di me\u201d significa: guarda la mia debolezza, guarda me che non riesco a vederti.\nAl gridare risponde lo sgridare del gruppo del comitato di accoglienza di Ges\u00f9 (loro ci vedono, il cieco no). Le invocazioni del cieco creano scompiglio, e in qualche modo turbano l' incontro fra la popolazione di Gerico e il personaggio che deve entrare in citt\u00e0. Ma Ges\u00f9 non sgrida, anzi chiede che il cieco gli sia condotto vicino. Lui sa che fra tutta quella gente intorno \u00e8 lui quello che ci vede meglio, l'unico che riconosce Ges\u00f9 come figlio di Davide, il compimento delle promesse di Dio per l'uomo. \u00c8 questa fede che lo salva.\n\u201c\u00c8 per un giudizio che io sono venuto in questo mondo, perch\u00e9 coloro che non vedono, vedano e quelli che vedono, diventino ciechi\u201d (Gv 9, 39).", "riflettere": "C'era stato un tempo in cui il cieco vedeva, e poi, per qualche motivo, \u00e8 subentrata la tenebra. Anche il nostro rapporto con il Signore pu\u00f2 avere momenti di fatica, a volte lunghi, in cui i giorni di luce sembrano lontani. \u00c8 un tempo di grazia, in cui aumentano il desiderio e l'attesa di Dio. Non smettiamo di gridare al Signore perch\u00e9 ci guardi e si occupi di noi.", "preghfin": "Come la cerva anela\nai corsi d'acqua,\ncos\u00ec l'anima mia anela\na te, o Dio.\nL'anima mia ha sete di Dio,\ndel Dio vivente:\nquando verr\u00f2 e vedr\u00f2\nil volto di Dio?\n<i>(Salmo 42)</i>"}