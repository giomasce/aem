{"day": 5, "month": 11, "year": 2022, "weekday": 6, "date_str": "sabato 5 novembre 2022", "quotes": "Fil 4,10-19; Sal 111", "quote_vangelo": "secondo Luca (16,9-15)", "curatore": "Luisa Prodi", "prevangelo": "", "indications": "", "preghiniz": "Grandi e mirabili sono le tue opere,\no Signore Dio onnipotente;\ngiuste e veraci le tue vie,\no Re delle genti!\nChi non temer\u00e0, o Signore,\ne non glorificher\u00e0 il tuo nome?\nPoich\u00e9 tu solo sei santo.\nTutte le genti verranno\ne si prostreranno davanti a te,\nperch\u00e9 i tuoi giusti giudizi si sono manifestati.\n<i>(Apocalisse)</i>", "vangelo": "In quel tempo, Ges\u00f9 diceva ai discepoli: \u00abFatevi degli amici con la ricchezza disonesta, perch\u00e9, quando questa verr\u00e0 a mancare, essi vi accolgano nelle dimore eterne.\nChi \u00e8 fedele in cose di poco conto, \u00e8 fedele anche in cose importanti; e chi \u00e8 disonesto in cose di poco conto, \u00e8 disonesto anche in cose importanti. Se dunque non siete stati fedeli nella ricchezza disonesta, chi vi affider\u00e0 quella vera? E se non siete stati fedeli nella ricchezza altrui, chi vi dar\u00e0 la vostra?\nNessun servitore pu\u00f2 servire due padroni, perch\u00e9 o odier\u00e0 l'uno e amer\u00e0 l'altro, oppure si affezioner\u00e0 all'uno e disprezzer\u00e0 l'altro. Non potete servire Dio e la ricchezza\u00bb.\nI farisei, che erano attaccati al denaro, ascoltavano tutte queste cose e si facevano beffe di lui. Egli disse loro: \u00abVoi siete quelli che si ritengono giusti davanti agli uomini, ma Dio conosce i vostri cuori: ci\u00f2 che fra gli uomini viene esaltato, davanti a Dio \u00e8 cosa abominevole\u00bb.", "medita": "Ges\u00f9 non condanna a priori chi possiede delle ricchezze, anche se mette in guardia i discepoli sulle insidie che comporta l'avere molti beni in relazione alla sequela. Infatti, il rischio \u00e8 che ci\u00f2 che possiedi in realt\u00e0 ti possieda, diventi il tuo padrone, e non \u00e8 possibile servire contemporaneamente a due padroni che si prefiggono obiettivi antitetici come Dio e mammona. Ecco perch\u00e9 a chi vuole essere felice Ges\u00f9 suggerisce la povert\u00e0 e a chi vuole mettersi alla sua sequela suggerisce di vendere tutto a distribuire ai poveri.\nEssendo realista, Ges\u00f9 sa che per molti non \u00e8 possibile rinunciare a trafficare con le ricchezze del mondo. Sa anche che non tutti i suoi discepoli saranno in grado di trafficare solo con le ricchezze oneste, frutto di scambi equi, rispettosi della dignit\u00e0 umana e orientati alla costruzione di un mondo giusto e fraterno. Siamo sempre pi\u00f9 consapevoli della quota di sfruttamento legata alle merci che compriamo, siano essi pomodori o magliette, della speculazione sul traffico di armi, degli imbrogli per il possesso della terra e delle materie prime. L'economia soffre di un peccato originale, che possiamo cercare di arginare con scelte di giustizia, senza per\u00f2 riuscirci completamente.\nPoich\u00e9 \u00e8 impossibile fuggire le disoneste ricchezze, Ges\u00f9 ci suggerisce, per quanto possibile, di metterle a servizio dei poveri, per farci degli amici che possano parlare a nostro favore nel giorno del giudizio. Insomma: togliere qualcosa a mammona per mettere da parte il tesoro che non pu\u00f2 essere corrotto dalle tarme o dalla ruggine e non pu\u00f2 essere rubato da ladri e scassinatori.", "riflettere": "\u201cIl sudario non ha tasche\u201d ripete spesso Papa Francesco. Nella vita eterna che ci aspetta non porteremo con noi i beni materiali che abbiamo accumulato, ma le ricchezze di relazioni, amore, bene che abbiamo, per grazia di Dio, saputo costruire. Proviamo a riflettere se sono queste le cose che riusciamo a mettere al primo posto, o se invece siamo dominati da qualche mammona che ruba i nostri pensieri e i nostri progetti.", "preghfin": "Se vedi un uomo arricchirsi, non temere,\nse aumenta la gloria della sua casa.\nQuando muore con s\u00e9 non porta nulla,\nn\u00e9 scende con lui la sua gloria.\nNella sua vita si diceva fortunato:\n\u00abTi loderanno, perch\u00e9 ti sei procurato del bene\u00bb.\nAndr\u00e0 con la generazione dei suoi padri\nche non vedranno mai pi\u00f9 la luce.\nL'uomo nella prosperit\u00e0 non comprende,\n\u00e8 come gli animali che periscono.\n<i>(Salmo 48)</i>"}