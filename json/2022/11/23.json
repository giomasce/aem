{"day": 23, "month": 11, "year": 2022, "weekday": 3, "date_str": "mercoled\u00ec 23 novembre 2022", "quotes": "Ap 15,1-4; Sal 97", "quote_vangelo": "secondo Luca (21,12-19)", "curatore": "Luisa Prodi", "prevangelo": "", "indications": "", "preghiniz": "Il Signore \u00e8 mia luce e mia salvezza:\ndi chi avr\u00f2 timore?\nIl Signore \u00e8 difesa della mia vita:\ndi chi avr\u00f2 paura?\nSe contro di me si accampa un esercito,\nil mio cuore non teme;\nse contro di me si scatena una guerra,\nanche allora ho fiducia.\nNella sua dimora mi offre riparo\nnel giorno della sventura.\nMi nasconde nel segreto della sua tenda,\nsopra una roccia m'innalza.\nIl tuo volto, Signore, io cerco.\nNon nascondermi il tuo volto,\nnon respingere con ira il tuo servo.\nSei tu il mio aiuto, non lasciarmi.\n<i>(Salmo 27)</i>", "vangelo": "In quel tempo, Ges\u00f9 disse ai suoi discepoli: \u00abMetteranno le mani su di voi e vi perseguiteranno, consegnandovi alle sinagoghe e alle prigioni, trascinandovi davanti a re e governatori, a causa del mio nome. Avrete allora occasione di dare testimonianza.\nMettetevi dunque in mente di non preparare prima la vostra difesa; io vi dar\u00f2 parola e sapienza, cosicch\u00e9 tutti i vostri avversari non potranno resistere n\u00e9 controbattere.\nSarete traditi perfino dai genitori, dai fratelli, dai parenti e dagli amici, e uccideranno alcuni di voi; sarete odiati da tutti a causa del mio nome. Ma nemmeno un capello del vostro capo andr\u00e0 perduto.\nCon la vostra perseveranza salverete la vostra vita\u00bb.", "medita": "In questo breve brano di Luca il senso di precariet\u00e0 del discepolo raggiunge il suo massimo livello. Non basta il crollo del tempio, non bastano carestie, epidemie e guerre: le incomprensioni e le persecuzioni toccano anche la sfera pi\u00f9 intima e apparentemente pi\u00f9 rassicurante dell'esperienza umana: i legami familiari e parentali. Chi sceglie di seguire Cristo rischia di essere consegnato agli avversari perfino dai genitori e dai fratelli per essere gettato in prigione e anche ucciso a motivo di questa sequela.\nInsieme all'annuncio della persecuzione, Ges\u00f9 rassicura \u201cnemmeno un capello del vostro capo andr\u00e0 perduto\u201d: affermazione del tutto incoerente per chi racchiude l'esperienza umana nel solo perimetro della vita terrena, ma che diventa comprensibile nella prospettiva della vita eterna. Il chicco di grano deve marcire sotto terra per portare frutto.\nLa persecuzione e la morte, quindi, non sono una conclusione, ma un passaggio che porta alla vita. Un passaggio che pu\u00f2 essere fecondo, come si dice oggi \u201cun'opportunit\u00e0\u201d. Perch\u00e9 in quel frangente, quando ogni certezza umana viene meno e la vulnerabilit\u00e0 \u00e8 al suo massimo grado, si ha occasione di dare testimonianza della forza di Cristo. Non la testimonianza di discorsi forbiti o di parole convincenti, che il Signore invita a non cercare nemmeno davanti ai tribunali e ai governanti, perch\u00e9 \u00e8 lo Spirito a dare parola e sapienza.\nLa testimonianza non consiste nel tentativo di convincere l'altro della giustezza delle proprie convinzioni (che sarebbe una forma di autoaffermazione pi\u00f9 nociva che utile alla diffusione del Vangelo), ma nel lasciare, vivendo o anche morendo, che lo Spirito compia la sua opera.", "riflettere": "I martiri sono quelli che portano avanti la Chiesa, sono quelli che sostengono la Chiesa, che l'hanno sostenuta e la sostengono oggi. E oggi ce ne sono pi\u00f9 dei primi secoli. Ce ne sono tanti in carcere, soltanto per portare una croce o per confessare Ges\u00f9 Cristo! Questa \u00e8 la gloria della Chiesa e il nostro sostegno e anche la nostra umiliazione: noi che abbiamo tutto, tutto sembra facile per noi e se ci manca qualcosa ci lamentiamo\u2026 Ma pensiamo a questi fratelli e sorelle che oggi, in numero pi\u00f9 grande dei primi secoli, soffrono il martirio! (Papa Francesco)", "preghfin": "Di questa vita perduta, totalmente mia e totalmente loro,\nio rendo grazie a Dio che sembra averla voluta tutta intera per questa gioia,\nattraverso e nonostante tutto.\nIn questo \u201cgrazie\u201d in cui tutto \u00e8 detto, ormai, della mia vita,\nincludo certamente voi, amici di ieri e di oggi,\ne voi, amici di qui, insieme a mio padre e a mia madre, alle mie sorelle e ai miei fratelli,\ne a loro, centuplo regalato come promesso!\nE anche te, amico dell'ultimo minuto che non avrai saputo quel che facevi.\nS\u00ec, anche per te voglio questo \u201cgrazie\u201d, e questo \u201ca-Dio\u201d nel cui volto ti contemplo.\nE che ci sia dato di ritrovarci, ladroni beati, in Paradiso,\nse piace a Dio, Padre nostro, di tutti e due. Amen! Inch'Allah!\n<i>(Padre Christian De Cherg\u00e9, priore dell'Abbazia di Tibhirine, martire)</i>"}