{"day": 1, "month": 2, "year": 2022, "weekday": 2, "date_str": "marted\u00ec 1 febbraio 2022", "quotes": "2Sam 18,9-10.14b.21a.24-25a.30-32;19,1-3; Sal 85", "quote_vangelo": "secondo Marco (5,21-43)", "curatore": "Massimo Salani", "prevangelo": "", "indications": "Tempo ordinario\nSalterio: quarta settimana", "preghiniz": "Chi altri ha avuto compassione di noi,\ndi noi che con le molte ferite\n\u2014con le nostre paure, passioni, invidie, afflizioni e gioie dei sensi\u2014\neravamo gi\u00e0 stati in balia della morte, del principe del mondo delle tenebre?\nGes\u00f9 \u00e8 l'unico capace di guarire queste ferite,\nperch\u00e9 recide le sofferenze in maniera assoluta e fino alla radice\n<i>(Clemente di Alessandria, </i>Quale ricco si salver\u00e0<i>, 29)</i>", "vangelo": "In quel tempo, essendo Ges\u00f9 passato di nuovo in barca all'altra riva, gli si radun\u00f2 attorno molta folla ed egli stava lungo il mare. E venne uno dei capi della sinagoga, di nome Gi\u00e0iro, il quale, come lo vide, gli si gett\u00f2 ai piedi e lo supplic\u00f2 con insistenza: \u00abLa mia figlioletta sta morendo: vieni a imporle le mani, perch\u00e9 sia salvata e viva\u00bb. And\u00f2 con lui. Molta folla lo seguiva e gli si stringeva intorno.\nOra una donna, che aveva perdite di sangue da dodici anni e aveva molto sofferto per opera di molti medici, spendendo tutti i suoi averi senza alcun vantaggio, anzi piuttosto peggiorando, udito parlare di Ges\u00f9, venne tra la folla e da dietro tocc\u00f2 il suo mantello. Diceva infatti: \u00abSe riuscir\u00f2 anche solo a toccare le sue vesti, sar\u00f2 salvata\u00bb. E subito le si ferm\u00f2 il flusso di sangue e sent\u00ec nel suo corpo che era guarita dal male.\nE subito Ges\u00f9, essendosi reso conto della forza che era uscita da lui, si volt\u00f2 alla folla dicendo: \u00abChi ha toccato le mie vesti?\u00bb. I suoi discepoli gli dissero: \u00abTu vedi la folla che si stringe intorno a te e dici: \u201cChi mi ha toccato?\u201d\u00bb. Egli guardava attorno, per vedere colei che aveva fatto questo. E la donna, impaurita e tremante, sapendo ci\u00f2 che le era accaduto, venne, gli si gett\u00f2 davanti e gli disse tutta la verit\u00e0. Ed egli le disse: \u00abFiglia, la tua fede ti ha salvata. Va' in pace e sii guarita dal tuo male\u00bb.\nStava ancora parlando, quando dalla casa del capo della sinagoga vennero a dire: \u00abTua figlia \u00e8 morta. Perch\u00e9 disturbi ancora il Maestro?\u00bb. Ma Ges\u00f9, udito quanto dicevano, disse al capo della sinagoga: \u00abNon temere, soltanto abbi fede!\u00bb.  E non permise a nessuno di seguirlo, fuorch\u00e9 a Pietro, Giacomo e Giovanni, fratello di Giacomo.\nGiunsero alla casa del capo della sinagoga ed egli vide trambusto e gente che piangeva e urlava forte. Entrato, disse loro: \u00abPerch\u00e9 vi agitate e piangete? La bambina non \u00e8 morta, ma dorme\u00bb. E lo deridevano. Ma egli, cacciati tutti fuori, prese con s\u00e9 il padre e la madre della bambina e quelli che erano con lui ed entr\u00f2 dove era la bambina. Prese la mano della bambina e le disse: \u00abTalit\u00e0 kum\u00bb, che significa: \u00abFanciulla, io ti dico: \u00e0lzati!\u00bb. E subito la fanciulla si alz\u00f2 e camminava; aveva infatti dodici anni. Essi furono presi da grande stupore. E raccomand\u00f2 loro con insistenza che nessuno venisse a saperlo e disse di darle da mangiare.", "medita": "La lunga pericope che chiude il capitolo 5 del vangelo di Marco ci presenta due scene diverse che si intersecano. Nella prima troviamo un uomo molto importante qualificato come \u201ccapo\u201d della sinagoga di cui viene offerto anche il nome. Nella seconda c'\u00e8 una donna, anonima, sofferente e vittima al tempo stesso delle leggi vigenti che la relegavano ai confini della societ\u00e0.\nIl primo soffre per la figlia che corre il rischio di perderla, la seconda \u00e8 \u201cmorta\u201d nella societ\u00e0 in cui vive e cerca disperatamente una via d'uscita.\nEntrambi vivono e stanno soccombendo contro la malattia: forse \u00e8 la disperazione che spingono entrambi a rivolgersi al Maestro. Non sanno ancora che il Nazareno \u00e8 Medico e al tempo stesso Medicina. Scopriranno che Ges\u00f9 sana.\nGiairo sperimenter\u00e0 che \u201c<i>La bambina non \u00e8 morta, ma dorme\u201d</i> e sar\u00e0 testimone con altri dell'opera del Signore della Vita. La donna, esclusa dalla societ\u00e0 perch\u00e9 impura, superando quelle leggi che la condannavano ad una morte religiosa e sociale, sar\u00e0 testimone dell'avvenuta guarigione.\nL'Emmanuele non \u00e8 solo Medico. \u00c8 anche Medicina. Non solo pu\u00f2 guarire, pu\u00f2 anche salvare. Nella pericope di oggi, \u00e8 alla donna che rivolge il suo sguardo pi\u00f9 profondo. L'ha guarita, ma prima ancora del potente segno sul corpo, le ha garantita la salvezza. \u00c8 una donna capace di infrangere le severe leggi che la colpivano e al tempo stesso \u00e8 consapevole che il gesto compiuto (pur nella sua superficialit\u00e0: le vesti, nemmeno il corpo) portava con s\u00e9 una sorta di trasmissione di impurit\u00e0. Era disposta a tutto. Oppure aveva maturato in cuor suo che quel profeta di Nazaret, figlio di Maria e di Giuseppe, non era solo un uomo.", "riflettere": "Una donna ci invita ad uscire dalla condizione in cui siamo. Qualunque essa sia. Una donna ci mostra la necessit\u00e0 di intraprendere un cammino spesso ostacolato dagli altri. Quella donna ha una fede tale capace di meritare la salvezza, che \u00e8 la meta che tutti speriamo di raggiungere.", "preghfin": "Ges\u00f9 \u00e8 il medico divino, il quale perci\u00f2,\npur essendo Dio, si fece uomo\naffinch\u00e9 l'uomo si riconoscesse uomo.\n\u00c8 una medicina molto efficace.\n<i>(Agostino, </i>Discorso 77<i>, 7, 11).</i>"}