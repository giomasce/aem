{"day": 28, "month": 2, "year": 2022, "weekday": 1, "date_str": "luned\u00ec 28 febbraio 2022", "quotes": "1Pt 1,3-9; Sal 110", "quote_vangelo": "secondo Marco (10,17-27)", "curatore": "Massimo Salani", "prevangelo": "", "indications": "", "preghiniz": "Zaccheo, alzatosi, disse al Signore:\n\u00abEcco, Signore, io do la met\u00e0 di ci\u00f2 che possiedo ai poveri\ne, se ho rubato a qualcuno, restituisco quattro volte tanto\u00bb.\nGes\u00f9 gli rispose: \u00abOggi per questa casa \u00e8 venuta la salvezza,\nperch\u00e9 anch'egli \u00e8 figlio di Abramo.\nIl Figlio dell'uomo infatti \u00e8 venuto a cercare e a salvare ci\u00f2 che era perduto.\n<i>(Vangelo secondo Luca 19, 8--10)</i>", "vangelo": "In quel tempo, mentre Ges\u00f9 andava per la strada, un tale gli corse incontro e, gettandosi in ginocchio davanti a lui, gli domand\u00f2: \u00abMaestro buono, che cosa devo fare per avere in eredit\u00e0 la vita eterna?\u00bb. Ges\u00f9 gli disse: \u00abPerch\u00e9 mi chiami buono? Nessuno \u00e8 buono, se non Dio solo. Tu conosci i comandamenti: \u201cNon uccidere, non commettere adulterio, non rubare, non testimoniare il falso, non frodare, onora tuo padre e tua madre\u201d\u00bb.\nEgli allora gli disse: \u00abMaestro, tutte queste cose le ho osservate fin dalla mia giovinezza\u00bb. Allora Ges\u00f9 fiss\u00f2 lo sguardo su di lui, lo am\u00f2 e gli disse: \u00abUna cosa sola ti manca: va', vendi quello che hai e dallo ai poveri, e avrai un tesoro in cielo; e vieni! Seguimi!\u00bb. Ma a queste parole egli si fece scuro in volto e se ne and\u00f2 rattristato; possedeva infatti molti beni.\nGes\u00f9, volgendo lo sguardo attorno, disse ai suoi discepoli: \u00abQuanto \u00e8 difficile, per quelli che possiedono ricchezze, entrare nel regno di Dio!\u00bb. I discepoli erano sconcertati dalle sue parole; ma Ges\u00f9 riprese e disse loro: \u00abFigli, quanto \u00e8 difficile entrare nel regno di Dio! \u00c8 pi\u00f9 facile che un cammello passi per la cruna di un ago, che un ricco entri nel regno di Dio\u00bb. Essi, ancora pi\u00f9 stupiti, dicevano tra loro: \u00abE chi pu\u00f2 essere salvato?\u00bb. Ma Ges\u00f9, guardandoli in faccia, disse: \u00abImpossibile agli uomini, ma non a Dio! Perch\u00e9 tutto \u00e8 possibile a Dio\u00bb.", "medita": "L'ultima meditazione della Parola del mese di febbraio sembra un saluto rivolto a quanti si riconoscono in quel \u201ctale\u201d. Non ha un nome, ma mostra di aver intrapreso un cammino guidato dalla Parola e dalla figura del Nazareno.\nNon conosciamo altro di lui. Eppure i suoi gesti e le sue parole sono molto significative. Ha chiara la m\u00e9ta da raggiungere e la persegue. Forse comprende che manca ancora qualcosa, pur mostrandoci di conoscere Ges\u00f9. Si rivolge a lui chiamandolo Maestro. E sappiamo che \u00e8 vero. Gli si inginocchia, quando altri, parlando con l'Emmanuele, non compiono questo gesto, scelto da altri meno sapienti. Il \u201crimprovero\u201d del Galileo non \u00e8 per l'appellativo ma per l'aggettivo. Ges\u00f9 \u00e8 Maestro, ma desidera far capire che insegna qualcosa che gi\u00e0 conosce e rifiuta qualcosa che non gli \u00e8 certo nuovo.\nConosce la Parola e in questo caso le dieci Parole. La frequenta, la studia e senz'altro la prega. \u00c8 importante soprattutto se la trasformiamo in una Parola viva e vissuta.\nAlle dichiarazioni di intenti devono seguire i fatti, cio\u00e8 lo stile di vita del cristiano che, nelle difficolt\u00e0 che sperimentiamo ogni giorno, testimoniano la nostra fede nel Signore.\nLa richiesta di vendere i beni per darne il ricavo ai poveri rimanda a contesti noti nella Parola, dove l'apparente assurdit\u00e0 della richiesta si scontra con azioni concrete che invece la realizzano. E basterebbe gettare uno sguardo al di fuori della Parola stessa per incontrare protagonisti della fede cristiana che hanno voluto accettare l'invito del Risorto e compiere esattamente quanto richiesto al \u201ctale\u201d della pericope. Conosciamo tutti la scelta di san Francesco d'Assisi. Qualche decennio prima, anche san Ranieri, patrono di Pisa e della nostra Diocesi: \u201cimpossibile agli uomini, ma non a Dio\u201d!", "riflettere": "La Parola \u00e8 tagliente: non lascia indifferenti. Sa colpire nel profondo mettendo di fronte il nostro stile di vita con il messaggio predicato da Ges\u00f9. Chi pu\u00f2 farcela? L'uomo che si converte e che rinuncia a quella falsa ricchezza che \u00e8 l'autosufficienza per abbracciare la povert\u00e0 di chi ha bisogno. Di Dio e dei fratelli.", "preghfin": "Chi dunque sar\u00e0 stato pi\u00f9 paziente nel sopportare le offese, sar\u00e0 fatto pi\u00f9 potente nel regno.\nPerch\u00e9 al regno dei cieli non si arriva con l'alterigia, le ricchezze o il potere,\nma con l'umilt\u00e0, la povert\u00e0 e la mansuetudine.\nE per\u00f2 \u00ab\u00e8 difficile e stretta la via che conduce al regno\u00bb (Mt 7, 14).\nChi dunque si sar\u00e0 gonfiato di onori e di ricchezze,\nsi trover\u00e0 come un asino impacciato da troppo grande soma,\nimpossibilitato a passare per la stretta via del regno;\ne, proprio quando creder\u00e0 di esservi arrivato,\nsar\u00e0 respinto dalla porta troppo piccola rispetto al suo bagaglio e dovr\u00e0 tornare indietro.\nPoich\u00e9 la porta celeste \u00e8 tanto stretta per il ricco,\nquanto per un cammello \u00e8 stretto il foro di un ago;\nper cui dice il Signore: \u00abE pi\u00f9 facile che un cammello passi per il foro di un ago,\nche un ricco nel regno dei cieli\u00bb (Mt 19, 24).\nNudi infatti veniamo al mondo e nudi ci presentiamo al battesimo,\nperch\u00e9 nudi ancora e liberi dobbiamo accostarci alla porta del cielo.\n<i>(Massimo di Torino, </i>Sermone 48<i>, 2)</i>"}