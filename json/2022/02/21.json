{"day": 21, "month": 2, "year": 2022, "weekday": 1, "date_str": "luned\u00ec 21 febbraio 2022", "quotes": "Gc 3,13-18; Sal 18", "quote_vangelo": "secondo Marco (9,14-29)", "curatore": "Massimo Salani", "prevangelo": "", "indications": "", "preghiniz": "\u00c8 dalla mia giovinezza che ho cominciato a sperare in te,\nda quando, cio\u00e8, mi hai dato le armi per combattere il diavolo,\naffinch\u00e9 nei ranghi del tuo esercito, armato di fede, carit\u00e0, speranza e degli altri tuoi doni, combattessi contro i tuoi nemici invisibili e ascoltassi l'Apostolo dire:\n\u00abLa nostra lotta non \u00e8 contro la carne e il sangue,\nma contro i principati e le potest\u00e0, contro i dominatori di questo mondo di tenebre,\ncontro gli spiriti del male\u00bb (Ef 6, 12).\n\u00c8 giovane, dunque, colui che combatte contro questi nemici;\nma, anche se giovane, cadr\u00e0 se la sua speranza non sar\u00e0 colui al quale grida:\n\u00abTu, o Signore, la mia speranza fin dalla mia giovinezza\u00bb (Sal 70, 5).\n<i>(Agostino, </i>Commentoal Salmo 70<i>)</i>", "vangelo": "In quel tempo, [Ges\u00f9, Pietro, Giacomo e Giovanni, scesero dal monte] e arrivando presso i discepoli, videro attorno a loro molta folla e alcuni scribi che discutevano con loro.\nE subito tutta la folla, al vederlo, fu presa da meraviglia e corse a salutarlo. Ed egli li interrog\u00f2: \u00abDi che cosa discutete con loro?\u00bb. E dalla folla uno gli rispose: \u00abMaestro, ho portato da te mio figlio, che ha uno spirito muto. Dovunque lo afferri, lo getta a terra ed egli schiuma, digrigna i denti e si irrigidisce. Ho detto ai tuoi discepoli di scacciarlo, ma non ci sono riusciti\u00bb. Egli allora disse loro: \u00abO generazione incredula! Fino a quando sar\u00f2 con voi? Fino a quando dovr\u00f2 sopportarvi? Portatelo da me\u00bb. E glielo portarono.\nAlla vista di Ges\u00f9, subito lo spirito scosse con convulsioni il ragazzo ed egli, caduto a terra, si rotolava schiumando. Ges\u00f9 interrog\u00f2 il padre: \u00abDa quanto tempo gli accade questo?\u00bb. Ed egli rispose: \u00abDall'infanzia; anzi, spesso lo ha buttato anche nel fuoco e nell'acqua per ucciderlo. Ma se tu puoi qualcosa, abbi piet\u00e0 di noi e aiutaci\u00bb. Ges\u00f9 gli disse: \u00abSe tu puoi! Tutto \u00e8 possibile per chi crede\u00bb. Il padre del fanciullo rispose subito ad alta voce: \u00abCredo; aiuta la mia incredulit\u00e0!\u00bb.\nAllora Ges\u00f9, vedendo accorrere la folla, minacci\u00f2 lo spirito impuro dicendogli: \u00abSpirito muto e sordo, io ti ordino, esci da lui e non vi rientrare pi\u00f9\u00bb. Gridando, e scuotendolo fortemente, usc\u00ec. E il fanciullo divent\u00f2 come morto, sicch\u00e9 molti dicevano: \u00ab\u00c8 morto\u00bb. Ma Ges\u00f9 lo prese per mano, lo fece alzare ed egli stette in piedi.\nEntrato in casa, i suoi discepoli gli domandavano in privato: \u00abPerch\u00e9 noi non siamo riusciti a scacciarlo?\u00bb. Ed egli disse loro: \u00abQuesta specie di dem\u00f2ni non si pu\u00f2 scacciare in alcun modo, se non con la preghiera\u00bb.", "medita": "La pericope di oggi riporta gli avvenimenti seguiti alla straordinaria manifestazione che solo tre discepoli, i pi\u00f9 vicini al Signore, hanno potuto vivere. La Trasfigurazione \u00e8 una epifania divina che, tuttavia, impedisce di costruire tre tende e soggiornare in quel luogo. Compito del Maestro e dei tre discepoli \u00e8 scendere, portare il lieto annuncio e proclamare la misericordia divina a tutti. A tutti: ancora una volta leggiamo che ad attenderli, oltre agli altri discepoli, li aspetta una folla. Marco precisa \u201cmolta folla\u201d.\nTanto interesse \u00e8 anche sicuramente dovuto alla disperazione: gli esclusi dalla societ\u00e0, i poveri, le vedove, i bambini erano tutte categorie poste ai margini. Tanto pi\u00f9 i malati, e soprattutto quanti erano colpiti da situazioni incomprensibili per la medicina dove gli stessi esperti della religione erano incapaci di portare sollievo. Salvo ipotizzare che si trattasse delle conseguenze dovute a colpe commesse, forse, dalla sua famiglia.\nNel brano troviamo citati uno \u201cspirito muto\u201d e poi anche \u201cdem\u00f2ni\u201d come responsabili dell'infelice vita del ragazzo. Un padre disperato (e forse sentendosi lui per primo responsabile della vita infelice del figlio) si fa largo tra la folla ed invoca l'intervento del Maestro.\nMarco in tutto il suo Vangelo mostra continuamente la forza del Figlio di Dio capace di segni prodigiosi, non escluso quello di vincere avversari non umani. Ma il gesto compiuto porta con s\u00e9 un messaggio rivolto soprattutto ai discepoli.\nEssi non comprendevano le ragioni per cui non seppero scacciare lo spirito. Cosa mancava loro? Quale altro insegnamento dovevano ancora ricevere per operare come il Risorto? Perch\u00e9 avevano fallito?\nLa preghiera. L'importanza della preghiera, l'abitudine di pregare, come e cosa pregare \u00e8 riconoscerci poveri di fronte a Dio. Bisognosi della sua misericordia. La Parola descriver\u00e0 che anche gli apostoli sapranno scacciare i \u201cdem\u00f2ni\u201d.", "riflettere": "Sperimentiamo la difficolt\u00e0 a mantenerci fedeli alla Parola che \u00e8 Ges\u00f9 nelle situazioni pi\u00f9 impegnative e drammatiche della vita. Tendiamo a dimenticarcene nei momenti meno severi e pi\u00f9 gioiosi.\nMa non siamo mai soli. Il Dio che ha scelto di sperimentare il dolore e la gioia ci accompagna sempre.", "preghfin": "Affida al Signore il tuo peso ed egli ti sosterr\u00e0,\nmai permetter\u00e0 che il giusto vacilli.\nTu, Dio, li sprofonderai nella fossa profonda,\nquesti uomini sanguinari e fraudolenti:\nessi non giungeranno alla met\u00e0 dei loro giorni.\nMa io, Signore, in te confido.\n<i>(Salmo 54, 23--24)</i>"}