{"day": 4, "month": 2, "year": 2022, "weekday": 5, "date_str": "venerd\u00ec 4 febbraio 2022", "quotes": "Sir 47,2-13; Sal 17", "quote_vangelo": "secondo Marco (6,14-29)", "curatore": "Massimo Salani", "prevangelo": "", "indications": "", "preghiniz": "Il mercenario\u2014che non \u00e8 pastore e al quale le pecore non appartengono\u2014\nvede venire il lupo, abbandona le pecore e fugge,\ne il lupo le rapisce e le disperde;\nperch\u00e9 \u00e8 un mercenario e non gli importa delle pecore.\n<i>(Vangelo secondo Giovanni 10, 12--13)</i>", "vangelo": "In quel tempo, il re Erode sent\u00ec parlare di Ges\u00f9, perch\u00e9 il suo nome era diventato famoso. Si diceva: \u00abGiovanni il Battista \u00e8 risorto dai morti e per questo ha il potere di fare prodigi\u00bb. Altri invece dicevano: \u00ab\u00c8 El\u00eca\u00bb. Altri ancora dicevano: \u00ab\u00c8 un profeta, come uno dei profeti\u00bb. Ma Erode, al sentirne parlare, diceva: \u00abQuel Giovanni che io ho fatto decapitare, \u00e8 risorto!\u00bb.\nProprio Erode, infatti, aveva mandato ad arrestare Giovanni e lo aveva messo in prigione a causa di Erod\u00ecade, moglie di suo fratello Filippo, perch\u00e9 l'aveva sposata. Giovanni infatti diceva a Erode: \u00abNon ti \u00e8 lecito tenere con te la moglie di tuo fratello\u00bb. Per questo Erod\u00ecade lo odiava e voleva farlo uccidere, ma non poteva, perch\u00e9 Erode temeva Giovanni, sapendolo uomo giusto e santo, e vigilava su di lui; nell'ascoltarlo restava molto perplesso, tuttavia lo ascoltava volentieri.\nVenne per\u00f2 il giorno propizio, quando Erode, per il suo compleanno, fece un banchetto per i pi\u00f9 alti funzionari della sua corte, gli ufficiali dell'esercito e i notabili della Galilea. Entrata la figlia della stessa Erod\u00ecade, danz\u00f2 e piacque a Erode e ai commensali. Allora il re disse alla fanciulla: \u00abChiedimi quello che vuoi e io te lo dar\u00f2\u00bb. E le giur\u00f2 pi\u00f9 volte: \u00abQualsiasi cosa mi chiederai, te la dar\u00f2, fosse anche la met\u00e0 del mio regno\u00bb. Ella usc\u00ec e disse alla madre: \u00abChe cosa devo chiedere?\u00bb. Quella rispose: \u00abLa testa di Giovanni il Battista\u00bb. E subito, entrata di corsa dal re, fece la richiesta, dicendo: \u00abVoglio che tu mi dia adesso, su un vassoio, la testa di Giovanni il Battista\u00bb. Il re, fattosi molto triste, a motivo del giuramento e dei commensali non volle opporle un rifiuto.\nE subito il re mand\u00f2 una guardia e ordin\u00f2 che gli fosse portata la testa di Giovanni. La guardia and\u00f2, lo decapit\u00f2 in prigione e ne port\u00f2 la testa su un vassoio, la diede alla fanciulla e la fanciulla la diede a sua madre. I discepoli di Giovanni, saputo il fatto, vennero, ne presero il cadavere e lo posero in un sepolcro.", "medita": "Nella prima delle tre pericopi che mediteremo tratte dal capitolo 6 del vangelo di Marco incontriamo il famoso e triste episodio del martirio di Giovanni, il parente di Ges\u00f9 di Nazaret. Era riconosciuto come \u201cil Battista\u201d a causa della sua incessante predicazione che invitava ad un battesimo rigeneratore in una societ\u00e0 che non riconosceva il corretto rapporto tra il Creatore e le creature.\nL'altro protagonista del racconto \u00e8 il re Erode che rappresenta con il suo stile di vita, insieme alla corte e alle due figure femminili, quanto di pi\u00f9 lontano sia quello di Giovanni. Mentre questi cerca, con il suo esempio, di mostrare la strada tracciata da Dio, Erode, con la sua arroganza e insensibilit\u00e0, ci consegna l'immagine del potere che non ha bisogno di alcun Dio. E, per questo, capace di ogni efferatezza. Ieri come oggi.\nErode non rispetta le leggi che normavano la vita religiosa. \u00c8 lui la legge. E la esercita in ogni ambito: nella vita relazionale, negli agi sfrenati, fino a decretare la morte del Battista solo per non perdere la faccia di fronte ai presenti. Sebbene lo odiasse, lo riconosceva come \u201cuomo giusto\u201d.\nGiovanni non arretra davanti ad Erode e a tutto quanto allontana da Dio. Continua la sua opera di conversione, battezza con acqua, avr\u00e0 molti discepoli: la sua testimonianza non sar\u00e0 vana. Tra i discepoli del Nazareno non mancheranno anche chi prima seguiva il Battista.\nNella scena consegnata da Marco troviamo un terzo protagonista. Non ha nome, non un volto e nemmeno parla. Vede ed assiste. Tutto si svolge in occasione di un banchetto. Un momento di convivialit\u00e0 che si trasforma in un assurdo assassinio.", "riflettere": "Funzionari, ufficiali, notabili\u2026 potremmo aggiungere in quella corte di Erode molti altri testimoni. Di ieri come di oggi. Sono pecore che seguono il pastore sbagliato uccidendo quello che li avrebbe condotto sulla retta strada. Quella di Giovanni \u00e8 una triste storia che anticipa quella del Salvatore Ges\u00f9 Cristo. Anche noi funzionari, ufficiali, notabili?", "preghfin": "I ricchi impoveriscono e hanno fame,\nma chi cerca il Signore non manca di nulla.\nVenite, figli, ascoltatemi;\nv'insegner\u00f2 il timore del Signore.\nC'\u00e8 qualcuno che desidera la vita\ne brama lunghi giorni per gustare il bene?\nPreserva la lingua dal male,\nle labbra da parole bugiarde.\nSta' lontano dal male e fa' il bene,\ncerca la pace e perseguila.\n<i>(Salmo 33, 11--15)</i>"}