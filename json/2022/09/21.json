{"day": 21, "month": 9, "year": 2022, "weekday": 3, "date_str": "mercoled\u00ec 21 settembre 2022", "quotes": "Ef 4,1-7.11-13; Sal 18", "quote_vangelo": "secondo Matteo (9,9-13)", "curatore": "Giulia e Matteo Antognoli", "prevangelo": "", "indications": "San Matteo", "preghiniz": "I cieli narrano la gloria di Dio,\nl'opera delle sue mani annuncia il firmamento.\nIl giorno al giorno ne affida il racconto\ne la notte alla notte ne trasmette notizia.\nSenza linguaggio, senza parole,\nsenza che si oda la loro voce,\nper tutta la terra si diffonde il loro annuncio\ne ai confini del mondo il loro messaggio.\n<i>(Salmo 18)</i>", "vangelo": "In quel tempo, mentre andava via, Ges\u00f9, vide un uomo, chiamato Matteo, seduto al banco delle imposte, e gli disse: \u00abSeguimi\u00bb. Ed egli si alz\u00f2 e lo segu\u00ec.\nMentre sedeva a tavola nella casa, sopraggiunsero molti pubblicani e peccatori e se ne stavano a tavola con Ges\u00f9 e con i suoi discepoli. Vedendo ci\u00f2, i farisei dicevano ai suoi discepoli: \u00abCome mai il vostro maestro mangia insieme ai pubblicani e ai peccatori?\u00bb.\nUdito questo, disse: \u00abNon sono i sani che hanno bisogno del medico, ma i malati. Andate a imparare che cosa vuol dire: \u201cMisericordia io voglio e non sacrifici\u201d. Io non sono venuto infatti a chiamare i giusti, ma i peccatori\u00bb.", "medita": "Il Vangelo di oggi ci propone un'altra chiamata, quella di Matteo (che non per niente vuol dire \u201cdono di Dio\u201d). Matteo \u00e8 un pubblicano, un peccatore, ma alla chiamata del Signore Ges\u00f9 non esita. Forse sente dentro di s\u00e9 tutta la forza della chiamata del Padre, forse riconosce la sua vocazione, fatto sta che si alza e lo segue senza esitare, lui che probabilmente in quanto esattore era molto attaccato al denaro e ai beni materiali. Sappiamo che questa chiamata cambier\u00e0 la sua vita, egli diventer\u00e0 santo e evangelista, e cardine delle prime comunit\u00e0 cristiane. Ma Ges\u00f9 ci vuole dire molto altro. Ancora una volta sottolinea come, quando si tratta di accoglienza, dobbiamo accogliere tutti. E sono i malati, i peccatori, ad aver pi\u00f9 bisogno della sua chiamata. Per quanto ai farisei di allora, e ai molti \u201cgiusti\u201d di oggi possa non piacere, \u00e8 ai margini che Egli si rivolge. Margini delle strade, della societ\u00e0, in un'opera di apertura e di accoglienza straordinaria. Come infatti Lui ci dice, riprendendo un passo della Bibbia: \u00abAndate a imparare che cosa vuol dire: \u201cMisericordia io voglio e non sacrifici\u201d\u00bb. La misericordia che Dio vuole \u00e8 l'amore sincero e fedele a Lui. Amore che si esprime nel rifiutare ogni forma di idolatria e nell'attuare la sua volont\u00e0 che riguarda l'amore concreto verso i fratelli, a imitazione della misericordia divina.", "riflettere": "La conversione dei \u201cgiusti\u201d \u00e8 forse pi\u00f9 difficile di quella dei \u201cpeccatori\u201d. Tale conversione \u00e8 accettare e godere del fatto che Dio ama tutti e chiama tutti. \u00c8 riconoscere che i peccatori, come gi\u00e0 Matteo, Ges\u00f9 non li chiama perch\u00e9 si sono convertiti, ma si convertono perch\u00e9 Ges\u00f9 li incontra e li chiama. D'altra parte la scena di Ges\u00f9 a tavola con i peccatori richiama la realt\u00e0 di ogni nostra assemblea eucaristica come di ogni comunit\u00e0 cristiana. Che non \u00e8 fatta di \u201cperfetti\u201d e di \u201cpuri\u201d, ma di \u201cpeccatori\u201d perdonati, i quali hanno sempre bisogno di essere perdonati e di offrire il perdono; \u00e8 fatta di \u201cmalati\u201d che sempre hanno bisogno del Medico.", "preghfin": "Tutto nasce per fiorire in un'eterna primavera.\nAnche Dio ci ha fatto per fiorire.\nRicordo quel dialogo, quando la quercia ha chiesto al mandorlo:\n\u201cParlami di Dio\u201d. E il mandorlo fior\u00ec.\nOvunque tu sia, costruisci! Se sei a terra, alzati!\nNon rimanere mai caduto, alzati, lasciati aiutare per essere in piedi.\nSe sei seduto, mettiti in cammino!\nSe la noia ti paralizza, scacciala con le opere di bene!\nSe ti senti vuoto o demoralizzato, chiedi che lo Spirito Santo\npossa nuovamente riempire il tuo nulla. Amen.\n<i>(Papa Francesco)</i>"}