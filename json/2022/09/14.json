{"day": 14, "month": 9, "year": 2022, "weekday": 3, "date_str": "mercoled\u00ec 14 settembre 2022", "quotes": "Nm 21,4b-9 <i>opp</i> Fil 2,6-11; Sal 77", "quote_vangelo": "secondo Giovanni (3,13-17)", "curatore": "Giulia e Matteo Antognoli", "prevangelo": "", "indications": "Esaltazione della Santa Croce", "preghiniz": "Ascolta, popolo mio, la mia legge,\nporgi l'orecchio alle parole della mia bocca.\nAprir\u00f2 la mia bocca con una parabola,\nrievocher\u00f2 gli enigmi dei tempi antichi.\nQuando li uccideva, lo cercavano\ne tornavano a rivolgersi a lui,\nricordavano che Dio \u00e8 la loro roccia\ne Dio, l'Altissimo, il loro redentore.\nLo lusingavano con la loro bocca,\nma gli mentivano con la lingua:\nil loro cuore non era costante verso di lui\ne non erano fedeli alla sua alleanza.\nMa lui, misericordioso, perdonava la colpa,\ninvece di distruggere.\nMolte volte trattenne la sua ira\ne non scaten\u00f2 il suo furore.\n<i>(Salmo 77)</i>", "vangelo": "In quel tempo, Ges\u00f9 disse a Nicod\u00e8mo: \u00abNessuno \u00e8 mai salito al cielo, se non colui che \u00e8 disceso dal cielo, il Figlio dell'uomo. E come Mos\u00e8 innalz\u00f2 il serpente nel deserto, cos\u00ec bisogna che sia innalzato il Figlio dell'uomo, perch\u00e9 chiunque crede in lui abbia la vita eterna.\nDio infatti ha tanto amato il mondo da dare il Figlio unigenito, perch\u00e9 chiunque crede in lui non vada perduto, ma abbia la vita eterna.\nDio, infatti, non ha mandato il Figlio nel mondo per condannare il mondo, ma perch\u00e9 il mondo sia salvato per mezzo di lui\u00bb.", "medita": "In questa festa dovremmo chiederci come mai la Liturgia cristiana sia cos\u00ec audace da farci celebrare la Croce addirittura come un simbolo santo da esaltare solennemente davanti agli occhi della fede. Nel racconto del cammino di Israele nel deserto siamo posti a confronto con l'esperienza dell'Esodo, dove il popolo scopre di non avere le risorse necessarie per portare a termine il viaggio. \u00c8 proprio in mezzo al deserto che Israele sperimenta la morte, quando si ribella a quel Dio che li sta conducendo fuori dalla schiavit\u00f9, per introdurli dentro una terra di libert\u00e0. La rilettura che Ges\u00f9 fa dell'antico espediente del serpente, innalzato sul bastone di bronzo che dava salvezza agli israeliti morsi nel deserto dalle passioni, ci svela quale sia la reazione di Dio a quella nausea che tutti, prima o poi, arriviamo a sperimentare durante il viaggio della vita. Ebbene, Dio non perde la pazienza, ma continua a tracciare per noi e per tutti possibili cammini di salvezza, anche di fronte alle nostre peggiori ribellioni. Del resto il Figlio di Dio si \u00e8 fatto carne per mostrarci che non \u00e8 mai la realt\u00e0 a poter essere del tutto sbagliata, ma piuttosto il nostro modo di percepirla. La Croce che noi cristiani oggi esaltiamo non \u00e8 dunque quella dell'eroismo con cui spesso esaltiamo solo noi stessi o le convinzioni di cui ci sentiamo persin troppo fieri. \u00c8 la Croce gloriosa di Cristo, dove si pu\u00f2 salire, ma soprattutto rimanere soltanto mossi da una compassione per l'altro a cui si pu\u00f2 donare un po' di quella vita che noi per primi sappiamo di ricevere senza alcun vanto, solo per grazia. In fondo l'unica persona che pu\u00f2 esaltare \u00e8 soltanto Dio, e quando lo fa, lo fa unicamente per poter innalzare accanto a s\u00e8, nella gloria del suo Amore, tutti coloro che si lasciano trasformare nell'immagine del suo Figlio amato, tutti coloro che in Cristo diventano figli amati e capaci di amare, fino alla Croce e per la Vita Eterna. (Fra Roberto Pasolini)", "riflettere": "Adorare la croce significa accogliere il pensiero paradossale di Dio: donare s\u00e9 stessi per trovare il senso della vita. E cos\u00ec la croce, le nostre piccole croci quotidiane, senza amore, restano morte e fatica. Ma se proviamo a guardarci attraverso con gli occhi del dono, ecco che troviamo quel cuore che \u00absalva il mondo\u00bb, quel mistero di gioia da contemplare e da fare nostro.", "preghfin": "Pensa, l\u00ec dove Dio ti ha seminato, spera! Sempre spera.\nNon arrenderti alla notte;\nricorda che il primo nemico da sottomettere non \u00e8 fuori di te: \u00e8 dentro.\nPertanto, non concedere spazio ai pensieri amari, oscuri.\nQuesto mondo \u00e8 il primo miracolo che Dio ha fatto,\ne Dio ha messo nelle nostre mani la grazia di nuovi prodigi.\nFede e speranza procedono insieme.\nCredi all'esistenza delle verit\u00e0 pi\u00f9 alte e pi\u00f9 belle.\nConfida in Dio Creatore, nello Spirito Santo che muove tutto verso il bene,\nnell'abbraccio di Cristo che attende ogni uomo alla fine della sua esistenza;\ncredi, Lui ti aspetta. Amen.\n<i>(Papa Francesco)</i>"}