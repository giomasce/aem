{"day": 1, "month": 9, "year": 2022, "weekday": 4, "date_str": "gioved\u00ec 1 settembre 2022", "quotes": "1Cor 3,18-23; Sal 23", "quote_vangelo": "secondo Luca (5,1-11)", "curatore": "Giulia e Matteo Antognoli", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Tempo ordinario\nSalterio: seconda settimana", "preghiniz": "Del Signore \u00e8 la terra e quanto contiene:\nil mondo, con i suoi abitanti.\n\u00c8 lui che l'ha fondato sui mari\ne sui fiumi l'ha stabilito.\nChi potr\u00e0 salire il monte del Signore?\nChi potr\u00e0 stare nel suo luogo santo?\nChi ha mani innocenti e cuore puro,\nchi non si rivolge agli idoli.\nEgli otterr\u00e0 benedizione dal Signore,\ngiustizia da Dio sua salvezza.\nEcco la generazione che lo cerca,\nche cerca il tuo volto, Dio di Giacobbe.\n<i>(Salmo 23)</i>", "vangelo": "In quel tempo, mentre la folla gli faceva ressa attorno per ascoltare la parola di Dio, Ges\u00f9, stando presso il lago di Genn\u00e8saret, vide due barche accostate alla sponda. I pescatori erano scesi e lavavano le reti. Sal\u00ec in una barca, che era di Simone, e lo preg\u00f2 di scostarsi un poco da terra. Sedette e insegnava alle folle dalla barca.\nQuando ebbe finito di parlare, disse a Simone: \u00abPrendi il largo e gettate le vostre reti per la pesca\u00bb. Simone rispose: \u00abMaestro, abbiamo faticato tutta la notte e non abbiamo preso nulla; ma sulla tua parola getter\u00f2 le reti\u00bb. Fecero cos\u00ec e presero una quantit\u00e0 enorme di pesci e le loro reti quasi si rompevano. Allora fecero cenno ai compagni dell'altra barca, che venissero ad aiutarli. Essi vennero e riempirono tutte e due le barche fino a farle quasi affondare.\nAl vedere questo, Simon Pietro si gett\u00f2 alle ginocchia di Ges\u00f9, dicendo: \u00abSignore, allont\u00e0nati da me, perch\u00e9 sono un peccatore\u00bb. Lo stupore infatti aveva invaso lui e tutti quelli che erano con lui, per la pesca che avevano fatto; cos\u00ec pure Giacomo e Giovanni, figli di Zebed\u00e8o, che erano soci di Simone. Ges\u00f9 disse a Simone: \u00abNon temere; d'ora in poi sarai pescatore di uomini\u00bb.\nE, tirate le barche a terra, lasciarono tutto e lo seguirono.", "medita": "Il brano \u00e8 un piccolo capolavoro letterario dell'evangelista Luca che inserisce i temi spirituali in una vivacit\u00e0 di racconto quasi cinematografica. Su uno sfondo di lago e di folla rumoreggiante, si staglia la figura di Ges\u00f9 (in piedi specifica il racconto!) che proclama la parola di Dio. Ma non \u00e8 di questo che Luca ci vuol parlare: l'attenzione del lettore viene catturata da un movimento dello sguardo di Ges\u00f9 che, tralasciando folla e predicazione, si fissa su due barche all'ormeggio. Ignorando i pescatori stupefatti che lavano le reti l\u00ec accanto, Ges\u00f9 sale risolutamente su una delle due barche e\u2026 finalmente conosciamo il protagonista del brano! La barca \u00e8 di Simone, scelto, attraverso di essa, per diventare Pietro. Il dialogo tra Ges\u00f9 e Simone si fa subito carico di presagio quando Ges\u00f9 lo prega (si noti la delicatezza del verbo!) di portarlo un po' discosto dalla riva per allargare l'orizzonte della sua predicazione. Simone acconsente, Ges\u00f9 predica alla folla ma subito dopo riprende il suo dialogo con Simone ed aprendo un gioco di analogia tra pesca e predicazione gli dice (stavolta non lo prega) di gettare le reti. Simone, appena tornato da un'uscita infruttuosa, manifesta tutto il suo scetticismo. Il pescatore esperto \u00e8 lui e non questo Maestro! Eppure risponde: sulla tua parola getter\u00f2 le reti. Il risultato della pesca \u00e8 cos\u00ec abbondante che vengono coinvolti anche gli altri pescatori e le due barche risultano quasi insufficienti. Allora Simone intuisce che c'\u00e8 ben altro in gioco: cade in ginocchio davanti a colui che da Maestro diventa Signore, ripensa al proprio scetticismo iniziale, ma fors'anche a quello di tutta la sua vita, e la percezione della propria inadeguatezza si fa sofferenza cos\u00ec acuta da indurlo addirittura a chiedere a Ges\u00f9 di allontanarsi. Ma per tutta risposta Ges\u00f9 lo investe della missione di pescatore di uomini, invitandolo a non temere. Il racconto si conclude guardando due barche in secca, ormai inutili, che svaniscono in lontananza.", "riflettere": "Signore, fa' che risponda alla tua parola come Simone, rinunciando al mio scetticismo e a tutte le mie false certezze. Scaccia i miei timori, affinch\u00e9 possa sempre risponderti \u201ceccomi\u201d, senza esitazione alcuna.", "preghfin": "Padre Buono, che hai mandato il tuo Figlio\na completare il disegno di salvezza\nmediante l'offerta del suo corpo e del suo sangue,\ncustodisci la Chiesa nata dal suo sacrificio\ne in particolare arricchisci la nostra Chiesa Locale in Pisa\ndei doni del Tuo Spirito\nperch\u00e9 possa, attraverso la predicazione\ne i gesti concreti di vita,\nessere testimone del Tuo Amore\nper tutta l'Umanit\u00e0 e il Creato."}