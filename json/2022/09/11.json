{"day": 11, "month": 9, "year": 2022, "weekday": 7, "date_str": "domenica 11 settembre 2022", "quotes": "Es 32,7-11.13-14; Sal 50; 1Tm 1,12-17", "quote_vangelo": "secondo Luca (15,1-32)", "curatore": "Giulia e Matteo Antognoli", "prevangelo": "", "indications": "Salterio: quarta settimana", "preghiniz": "Piet\u00e0 di me, o Dio, nel tuo amore;\nnella tua grande misericordia cancella la mia iniquit\u00e0.\n<i>(Salmo 50)</i>", "vangelo": "In quel tempo, si avvicinavano a Ges\u00f9 tutti i pubblicani e i peccatori per ascoltarlo. I farisei e gli scribi mormoravano dicendo: \u00abCostui accoglie i peccatori e mangia con loro\u00bb.\nEd egli disse loro questa parabola: \u00abChi di voi, se ha cento pecore e ne perde una, non lascia le novantanove nel deserto e va in cerca di quella perduta, finch\u00e9 non la trova? Quando l'ha trovata, pieno di gioia se la carica sulle spalle, va a casa, chiama gli amici e i vicini e dice loro: \u201cRallegratevi con me, perch\u00e9 ho trovato la mia pecora, quella che si era perduta\u201d. Io vi dico: cos\u00ec vi sar\u00e0 gioia nel cielo per un solo peccatore che si converte, pi\u00f9 che per novantanove giusti i quali non hanno bisogno di conversione.\nOppure, quale donna, se ha dieci monete e ne perde una, non accende la lampada e spazza la casa e cerca accuratamente finch\u00e9 non la trova? E dopo averla trovata, chiama le amiche e le vicine, e dice: \u201cRallegratevi con me, perch\u00e9 ho trovato la moneta che avevo perduto\u201d. Cos\u00ec, io vi dico, vi \u00e8 gioia davanti agli angeli di Dio per un solo peccatore che si converte\u00bb.\nDisse ancora: \u00abUn uomo aveva due figli. Il pi\u00f9 giovane dei due disse al padre: \u201cPadre, dammi la parte di patrimonio che mi spetta\u201d. Ed egli divise tra loro le sue sostanze. Pochi giorni dopo, il figlio pi\u00f9 giovane, raccolte tutte le sue cose, part\u00ec per un paese lontano e l\u00e0 sperper\u00f2 il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominci\u00f2 a trovarsi nel bisogno. Allora and\u00f2 a mettersi al servizio di uno degli abitanti di quella regione, che lo mand\u00f2 nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritorn\u00f2 in s\u00e9 e disse: \u201cQuanti salariati di mio padre hanno pane in abbondanza e io qui muoio di fame! Mi alzer\u00f2, andr\u00f2 da mio padre e gli dir\u00f2: Padre, ho peccato verso il Cielo e davanti a te; non sono pi\u00f9 degno di essere chiamato tuo figlio. Trattami come uno dei tuoi salariati\u201d. Si alz\u00f2 e torn\u00f2 da suo padre.\nQuando era ancora lontano, suo padre lo vide, ebbe compassione, gli corse incontro, gli si gett\u00f2 al collo e lo baci\u00f2. Il figlio gli disse: \u201cPadre, ho peccato verso il Cielo e davanti a te; non sono pi\u00f9 degno di essere chiamato tuo figlio\u201d. Ma il padre disse ai servi: \u201cPresto, portate qui il vestito pi\u00f9 bello e fateglielo indossare, mettetegli l'anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perch\u00e9 questo mio figlio era morto ed \u00e8 tornato in vita, era perduto ed \u00e8 stato ritrovato\u201d. E cominciarono a far festa.\nIl figlio maggiore si trovava nei campi. Al ritorno, quando fu vicino a casa, ud\u00ec la musica e le danze; chiam\u00f2 uno dei servi e gli domand\u00f2 che cosa fosse tutto questo. Quello gli rispose: \u201cTuo fratello \u00e8 qui e tuo padre ha fatto ammazzare il vitello grasso, perch\u00e9 lo ha riavuto sano e salvo\u201d. Egli si indign\u00f2, e non voleva entrare. Suo padre allora usc\u00ec a supplicarlo. Ma egli rispose a suo padre: \u201cEcco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che \u00e8 tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso\u201d. Gli rispose il padre: \u201cFiglio, tu sei sempre con me e tutto ci\u00f2 che \u00e8 mio \u00e8 tuo; ma bisognava far festa e rallegrarsi, perch\u00e9 questo tuo fratello era morto ed \u00e8 tornato in vita, era perduto ed \u00e8 stato ritrovato\u201d\u00bb.", "medita": "La lettura di oggi rappresenta forse una delle pi\u00f9 belle e piene pagine del Vangelo, il cui primo e profondo significato \u00e8 molto chiaro: il nostro Dio di amore e misericordia accoglie tutti. All'inizio del capitolo 15 di Luca troviamo Ges\u00f9 che parlava e banchettava circondato da peccatori e pubblicani (giudicati disonesti per natura e impuri), entrando in comunione con loro. All'atteggiamento giudicante di farisei e scribi, Ges\u00f9 si contrappone esponendo tre parabole, le tre parabole della misericordia, che rivelano l'immagine di Dio e il comportamento di Ges\u00f9. Le prime due parabole hanno molti tratti in comune: la perdita di qualcosa di amato, la ricerca per ritrovarlo, e la gioia incondizionata provata nel momento del ritrovamento. Il significato poi di queste parabole \u00e8 spiegato da Ges\u00f9 stesso: \u201cCos\u00ec vi sar\u00e0 gioia nel cielo per un solo peccatore che si converte, pi\u00f9 che per novantanove giusti i quali non hanno bisogno di conversione\u201d e similmente per la seconda parabola. Ecco qui presente il vero essere di Dio, colui che non lascia nessuno indietro, colui che va a cercare chi si \u00e8 perso (chi ha commesso peccato), e con immensa gioia lo (ci) accoglie nel suo Regno. E questa immagine diventa ancora pi\u00f9 chiara nella terza parabola, la parabola del Padre misericordioso. La conosciamo bene tutti: il figlio minore lascia la casa del padre con la sua parte dell'eredit\u00e0, dilapida il patrimonio che aveva ricevuto e si ritrova ad accudire i porci, non avendo di che mangiare. Qui avviene la svolta. Il figlio minore si pente, capisce i suoi sbagli, ed \u00e8 pronto a prostrarsi ai piedi del padre per chiedere perdono. Come nelle due parabole precedenti, anche qui vediamo la svolta: colui che sembra perduto per sempre pu\u00f2 essere ritrovato, riaccolto. E l'immagine del Padre Misericordioso, emersa in precedenza, qui appare veramente in tutta la sua misericordia e amore. Senza esitare un istante, accoglie il figlio perduto con immensa gioia. E si ribadisce il concetto: nessuno \u00e8 cos\u00ec perduto da non poter chiedere perdono a Dio, nessuno \u00e8 lasciato indietro.", "riflettere": "Il Signore non pu\u00f2 rassegnarsi al fatto che anche una sola persona possa perdersi. L'agire di Dio \u00e8 quello di chi va in cerca dei figli perduti per poi fare festa e gioire con tutti per il loro ritrovamento. Si tratta di un desiderio irrefrenabile: neppure novantanove pecore possono fermare il pastore e tenerlo chiuso nell'ovile. (Papa Francesco)", "preghfin": "Donaci, o Padre, per l'azione dello Spirito Santo e mediante la Parola vissuta nell'attimo presente,\ndi contribuire, sull'esempio di Chiara, con tutte le persone di buona volont\u00e0\na realizzare il volere del Tuo Figlio: \u201cChe tutti siano uno!\u201d.\n<i>(estratto dalla preghiera di intercessione a Chiara Lubich)</i>"}