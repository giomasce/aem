{"day": 6, "month": 5, "year": 2022, "weekday": 5, "date_str": "venerd\u00ec 6 maggio 2022", "quotes": "At 9,1-20; Sal 116", "quote_vangelo": "secondo Giovanni (6,52-59)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Signore Ges\u00f9 Cristo,\nche ci hai redenti\ncon il tuo Sangue prezioso,\nnoi ti adoriamo!\nIl Sangue, che hai versato per la nostra redenzione,\nci purifichi dal peccato\ne ci salvi dalle insidie del maligno.\nIl Sangue della nuova ed eterna alleanza,\nnostra bevanda nel sacrificio eucaristico,\nci unisca a Dio e tra di noi nell'amore,\nnella pace e nel rispetto di ogni persona,\nspecialmente dei poveri.\n\u00abCi hai redenti, o Signore,\ncon il tuo Sangue e hai fatto di noi\nun regno per il nostro Dio\u00bb.\nAmen.", "vangelo": "In quel tempo, i Giudei si misero a discutere aspramente fra loro: \u00abCome pu\u00f2 costui darci la sua carne da mangiare?\u00bb.\nGes\u00f9 disse loro: \u00abIn verit\u00e0, in verit\u00e0 io vi dico: se non mangiate la carne del Figlio dell'uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciter\u00f2 nell'ultimo giorno. Perch\u00e9 la mia carne \u00e8 vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, cos\u00ec anche colui che mangia me vivr\u00e0 per me.\nQuesto \u00e8 il pane disceso dal cielo; non \u00e8 come quello che mangiarono i padri e morirono. Chi mangia questo pane vivr\u00e0 in eterno\u00bb.\nGes\u00f9 disse queste cose, insegnando nella sinagoga a Caf\u00e0rnao.", "medita": "Questo brano, a un primo sguardo un po' distratto e veloce, potrebbe generare parecchio scalpore. Bere il sangue di una persona? Mangiare la sua carne? Ci\u00f2 che mi viene chiesto \u00e8 scandalizzante!\nMa il messaggio necessita di andare oltre l'antropofagia, richiede di mettere da parte la nostra involontaria superficialit\u00e0 razionale. Per comprendere questo brano ci \u00e8 necessario mettere la nostra anima alla presenza del Figlio di Dio, fatto della sua stessa sostanza divina. Quindi adesso immaginate di leggere nuovamente questo brano e di associare alla parola corpo e sangue un significato pi\u00f9 profondo, molto pi\u00f9 vicino alla vostra anima e alla divinit\u00e0 di Cristo. Ges\u00f9 sta sussurrando alla nostra interiorit\u00e0 la strada che ci pu\u00f2 condurre alla Salvezza, ed \u00e8 in questo contesto che mangiare la carne di Ges\u00f9 e bere il suo sangue riesce a trovare il suo vero significato: si tratta della stessa carne e dello stesso sangue che si sono immolati nella croce, perch\u00e9 le scritture si adempissero e noi fossimo salvati dai nostri peccati. Allora, mangiare la sua carne e bere il suo sangue significa nutrire noi stessi con la verit\u00e0 e con l'amore che Dio ci ha donato attraverso suo Figlio, trovare la salvezza attraverso i suoi insegnamenti, trovare la salvezza attraverso la fede in Dio, unico e solo Dio, che ci ama cos\u00ec tanto da essere geloso dei nostri idoli. Infatti, dice la Sacra Scrittura, solo Dio pu\u00f2 darci il nutrimento vero per salvarci, in quanto disceso dal cielo, mentre coloro che hanno mangiato il pane degli idoli hanno privato s\u00e9 stessi della salvezza che Dio aveva destinato e donato loro.", "riflettere": "Sono capace di ascoltare le parole che Dio sussurra al mio cuore o il mio cuore \u00e8 duro come quello dei Giudei? Non facciamo lo stesso errore dei Giudei cos\u00ec rigidi e attaccati agli insegnamenti del passato senza comprenderne veramente la profondit\u00e0, perch\u00e9 Ges\u00f9 \u00e8 divenuto Figlio dell'uomo per portare l'amore del Padre sulla terra e dare una spiegazione nuova delle Sacre Scritture, \u00e8 disceso tra noi per istruirci con sguardo d'amore sugli insegnamenti che Dio non ha mai smesso pazientemente di donarci.", "preghfin": "O Signore Ges\u00f9\nche per noi hai sacrificato il tuo corpo e il tuo sangue,\nche ti sei fatto protettore della nostra salvezza,\ndacci la forza di resistere alle tentazioni\ndel maligno e degli idoli,\naiutaci affinch\u00e9 non di solo pane viva l'uomo\nma di ogni parola che esce dalla bocca di Dio.\nAmen."}