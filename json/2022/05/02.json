{"day": 2, "month": 5, "year": 2022, "weekday": 1, "date_str": "luned\u00ec 2 maggio 2022", "quotes": "At 6,8-15; Sal 118", "quote_vangelo": "secondo Giovanni (6,22-29)", "curatore": "Centro Diocesano per le Vocazioni di Pisa", "prevangelo": "", "indications": "Sant'Atanasio\nSalterio: prima settimana", "preghiniz": "Anche se i potenti siedono e mi calunniano,\nil tuo servo medita i tuoi decreti.\nI tuoi insegnamenti sono la mia delizia:\nsono essi i miei consiglieri.\nTi ho manifestato le mie vie e tu mi hai risposto;\ninsegnami i tuoi decreti.\nFammi conoscere la via dei tuoi precetti\ne mediter\u00f2 le tue meraviglie.\nTieni lontana da me la via della menzogna,\ndonami la grazia della tua legge.\nHo scelto la via della fedelt\u00e0,\nmi sono proposto i tuoi giudizi.\n<i>(Salmo 118)</i>", "vangelo": "Il giorno dopo, la folla, rimasta dall'altra parte del mare, vide che c'era soltanto una barca e che Ges\u00f9 non era salito con i suoi discepoli sulla barca, ma i suoi discepoli erano partiti da soli.\nAltre barche erano giunte da Tiber\u00ecade, vicino al luogo dove avevano mangiato il pane, dopo che il Signore aveva reso grazie.\nQuando dunque la folla vide che Ges\u00f9 non era pi\u00f9 l\u00e0 e nemmeno i suoi discepoli, sal\u00ec sulle barche e si diresse alla volta di Caf\u00e0rnao alla ricerca di Ges\u00f9. Lo trovarono di l\u00e0 dal mare e gli dissero: \u00abRabb\u00ec, quando sei venuto qua?\u00bb.\nGes\u00f9 rispose loro: \u00abIn verit\u00e0, in verit\u00e0 io vi dico: voi mi cercate non perch\u00e9 avete visto dei segni, ma perch\u00e9 avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell'uomo vi dar\u00e0. Perch\u00e9 su di lui il Padre, Dio, ha messo il suo sigillo\u00bb.\nGli dissero allora: \u00abChe cosa dobbiamo compiere per fare le opere di Dio?\u00bb. Ges\u00f9 rispose loro: \u00abQuesta \u00e8 l'opera di Dio: che crediate in colui che egli ha mandato\u00bb.", "medita": "La folla (l'uomo) \u00e8 in cerca di Ges\u00f9, pensa di sapere dove trovarlo e invece l\u00ec Ges\u00f9 non c'\u00e8, e allora continua a cercare e cercandolo segue i suoi passi, i passi di Ges\u00f9: quelli che si vedono e quelli che non si vedono. Trovatolo gli pone una domanda: quando sei venuto qui? Cio\u00e8 quando sei arrivato e come sei arrivato? La folla (l'uomo) si stupisce dei modi di Dio perch\u00e9 non sono i modi degli uomini, Ges\u00f9 non segue gli schemi degli uomini. Ges\u00f9 non si giustifica, non risponde a quella domanda, ma ne pone una a sua volta che solleva un problema. Ges\u00f9 guarda la folla, guarda noi, guarda me, guarda te e dice: \u201cCosa cerchi quando cerchi me?\u201d. Questa \u00e8 la domanda che vale una vita!\nGes\u00f9 sprona la folla a capire perch\u00e9 lo sta cercando; \u00e8 un po' come se dicesse: \u201cVoi mi cercate perch\u00e9 avete fame e io vi ho dato da mangiare, ma questo motivo non sostiene la ricerca e non consente l'incontro vivo e reale con me. Ascoltate meglio la vostra fame, ascoltate la fame pi\u00f9 profonda che \u00e8 dentro di voi\u201d.\nGes\u00f9 ci sprona ad andare oltre i nostri bisogni \u201cprimari\u201d, ci chiede di andare oltre la nostra fame e scrutare pi\u00f9 a fondo nel cuore. \u00c8 come se Ges\u00f9 ci volesse dire: \u201cSe mettendoti in cerca di me hai intuito che ti sei messo in cerca del tuo tesoro, non sbagliare mira, non fermarti a quello che io ti posso dare e che sazia per\u00f2 la tua fame superficiale. Cerca un altro cibo, cerca il cibo che rimane\u201d.\nMa qual \u00e8 questo cibo che rimane? \u00c8 un cibo che io mangio qui ma che \u00e8 per la vita eterna ed \u00e8 un cibo che ci d\u00e0 il Figlio dell'uomo. Allora la folla si incuriosisce e chiede \u201cCosa dobbiamo fare?\u201d. Ges\u00f9 indica che lui stesso \u00e8 il cibo che rimane, \u00e8 lui stesso il fine e il mezzo della ricerca. Il cibo che dura per la vita eterna ha queste tre sfaccettature: l'invito a cercare Ges\u00f9 per Ges\u00f9 e non Ges\u00f9 per quello che lui fa per noi; l'invito a nutrirci del legame con Dio che \u00e8 la sua Parola; l'invito a nutrirci del corpo di Ges\u00f9 che \u00e8 l'Eucarestia.", "riflettere": "Cosa cerco veramente quando sento il bisogno di incontrare Ges\u00f9? Sono davvero desideroso di vivere l'incontro con Lui e consegnargli tutta la mia vita o voglio solo che esaudisca le mie preghiere, facendo la mia volont\u00e0 e non la Sua?", "preghfin": "Signore, io mi metto in cammino sempre per raggiungerti e incontrarti.\nTutta la mia vita \u00e8 un grande viaggio per scoprirti, conoscerti e amarti.\nDiventare tuo discepolo \u00e8 lo scopo di tutto il mio camminare nella vita.\nFa' che impari a migliorare me stesso guidato dalla parola del tuo vangelo.\nSolo cos\u00ec far\u00f2 veramente quel pellegrinaggio che mi aiuta a diventare un vero cristiano.\nTutto ci\u00f2 che ho conosciuto e imparato, ora diventi patrimonio della mia esistenza,\nperch\u00e9 io lo possa trasmettere con la testimonianza di una vita di fede."}