{"day": 9, "month": 5, "year": 2022, "weekday": 1, "date_str": "luned\u00ec 9 maggio 2022", "quotes": "At 11,1-18; Sal 41-42", "quote_vangelo": "secondo Giovanni (10,1-10)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Di giorno il Signore mi dona la sua grazia,\ndi notte per lui innalzo il mio canto:\nla mia preghiera al Dio vivente.\nDir\u00f2 a Dio, mia difesa:\n\u201cPerch\u00e9 mi hai dimenticato?\nPerch\u00e9 triste me ne vado, oppresso dal nemico?\u201d.\nPer l'insulto dei miei avversari\nsono infrante le mie ossa;\nessi dicono a me tutto il giorno \u201cDov'\u00e8 il tuo Dio?\u201d.\nPerch\u00e9 ti rattristi anima mia,\nperch\u00e9 su di me gemi?\nSpera in Dio: ancora potr\u00f2 lodarlo,\nlui, salvezza del mio volto e mio Dio.\n<i>(Salmo 42)</i>", "vangelo": "In quel tempo, Ges\u00f9 disse: \u00abIn verit\u00e0, in verit\u00e0 io vi dico: chi non entra nel recinto delle pecore dalla porta, ma vi sale da un'altra parte, \u00e8 un ladro e un brigante. Chi invece entra dalla porta, \u00e8 pastore delle pecore. Il guardiano gli apre e le pecore ascoltano la sua voce: egli chiama le sue pecore, ciascuna per nome, e le conduce fuori. E quando ha spinto fuori tutte le sue pecore, cammina davanti a esse, e le pecore lo seguono perch\u00e9 conoscono la sua voce. Un estraneo invece non lo seguiranno, ma fuggiranno via da lui, perch\u00e9 non conoscono la voce degli estranei\u00bb.\nGes\u00f9 disse loro questa similitudine, ma essi non capirono di che cosa parlava loro.\nAllora Ges\u00f9 disse loro di nuovo: \u00abIn verit\u00e0, in verit\u00e0 io vi dico: io sono la porta delle pecore. Tutti coloro che sono venuti prima di me, sono ladri e briganti; ma le pecore non li hanno ascoltati. Io sono la porta: se uno entra attraverso di me, sar\u00e0 salvato; entrer\u00e0 e uscir\u00e0 e trover\u00e0 pascolo. Il ladro non viene se non per rubare, uccidere e distruggere; io sono venuto perch\u00e9 abbiano la vita e l'abbiano in abbondanza\u00bb.", "medita": "Ges\u00f9 con queste due parabole si propone mediante due diverse immagini: il pastore, guardiano delle pecore, e la porta del recinto delle pecore.\nGes\u00f9-pastore ha cura del suo gregge, non come i ladri che sono interessati solo alla carne e alla lana delle pecore, perch\u00e9 Lui ha una relazione con ognuno dei componenti del gregge: conosce ciascuno con il proprio nome. Questa immagine deve essere letta tenendo conto dell'ambiente in cui si sono svolti gli eventi descritti dai Vangeli. La Terra santa \u00e8 una regione molto arida, dunque spesso molte greggi venivano portate ad abbeverarsi ad un'unica fonte, con il rischio che le pecore si confondessero tra un gregge e l'altro. Ma quando ciascun pastore si separa dall'altro, riprendendo la propria strada, Ges\u00f9-pastore non fatica a ritrovare le pecore del suo gregge chiamandole una ad una per nome e le pecore lo riconoscono, lo seguono e non sbagliano gregge. Ognuno di noi, dunque, \u00e8 invitato ad ascoltare la voce del Signore che mai manca di chiamarci per nome, uno ad uno.\nGes\u00f9 poi si paragona alla porta delle pecore. La porta \u00e8 un luogo dai molteplici usi e assicura sicurezza a chi \u00e8 al suo interno. Ma essenzialmente la porta \u00e8 fatta per essere oltrepassata: serve per entrare in una realt\u00e0 diversa da quella in cui ci si trova. Se chiusa, crea una barriera che pu\u00f2 essere infranta solo da chi vi \u00e8 dentro; se oltrepassata, permette di accedere ad uno spazio altrimenti inaccessibile. La porta \u00e8 spesso associata all'ingresso in aree di grande importanza sacra e liturgica: basti pensare al tempio di Gerusalemme, i cui diversi spazi erano contrassegnati da portali, in alcuni casi invalicabili se non dal Sommo Sacerdote. Dalla venuta di Ges\u00f9, attraverso quella porta ora possono passare tutti i credenti: Ges\u00f9 l'ha spalancata e l'incontro con il Signore \u00e8 divenuta una esperienza non pi\u00f9 esclusiva, ma per tutti.", "riflettere": "Le immagini utilizzate da Ges\u00f9 nel Vangelo ci rincuorano, descrivendoci un Dio premuroso, attento e desideroso di farsi incontrare e conoscere da noi. Nutriamo gli stessi sentimenti nei confronti di Dio? Siamo sempre disposti ad entrare dalla porta e a rispondere alla chiamata per nome del Signore?", "preghfin": "Ho paura a dirti di \u201cs\u00ec\u201d, Signore.\nNon so ancora che cosa vuoi e dove mi vuoi portare.\nHo paura che tu mi voglia condurre proprio l\u00e0 dove io non voglio andare.\nHo paura che tu mi spinga per strade a me non gradite,\ndi firmare una carta in bianco, di dirti un \u201cs\u00ec\u201d che poi reclama altri \u201cs\u00ec\u201d.\nSono incerto sulle mie scelte, insicuro nelle mie decisioni,\ne sempre pi\u00f9 insoddisfatto di ci\u00f2 che sono e di ci\u00f2 che faccio.\nSignore, aiutami a comprendere che Tu non hai bisogno delle mie resistenze e dei miei dubbi,\nse questi mi imprigionano nell'inazione e nella sofferenza.\nInfondimi forza, fiducia e decisione perch\u00e9 possa aderire al tuo progetto.\nE perch\u00e9 venga il tuo regno e non il mio,\nperch\u00e9 sia fatta la tua volont\u00e0 e non la mia,\naiutami a dire \u201cs\u00ec\u201d, ma subito, e con amore."}