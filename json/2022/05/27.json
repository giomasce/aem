{"day": 27, "month": 5, "year": 2022, "weekday": 5, "date_str": "venerd\u00ec 27 maggio 2022", "quotes": "At 18,9-18; Sal 46", "quote_vangelo": "secondo Giovanni (16,20-23a)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Popoli tutti, battete le mani!\nAcclamate Dio con grida di gioia,\nperch\u00e9 terribile \u00e8 il Signore, l'Altissimo,\ngrande re su tutta la terra.\nEgli ci ha sottomesso i popoli,\nsotto i nostri piedi ha posto le nazioni.\nHa scelto per noi la nostra eredit\u00e0,\norgoglio di Giacobbe che egli ama.\nAscende Dio tra le acclamazioni,\nil Signore al suono di tromba.\nCantate inni a Dio, cantate inni,\ncantate inni al nostro re, cantate inni.\n<i>(Salmo 46)</i>", "vangelo": "In quel tempo, disse Ges\u00f9 ai suoi discepoli: \u00abIn verit\u00e0, in verit\u00e0 io vi dico: voi piangerete e gemerete, ma il mondo si rallegrer\u00e0. Voi sarete nella tristezza, ma la vostra tristezza si cambier\u00e0 in gioia.\nLa donna, quando partorisce, \u00e8 nel dolore, perch\u00e9 \u00e8 venuta la sua ora; ma, quando ha dato alla luce il bambino, non si ricorda pi\u00f9 della sofferenza, per la gioia che \u00e8 venuto al mondo un uomo. Cos\u00ec anche voi, ora, siete nel dolore; ma vi vedr\u00f2 di nuovo e il vostro cuore si rallegrer\u00e0 e nessuno potr\u00e0 togliervi la vostra gioia. Quel giorno non mi domanderete pi\u00f9 nulla\u00bb.", "medita": "Il testo evangelico parla della gioia. La Chiesa \u00e8 nella gioia perch\u00e9 il suo Sposo \u00e8 risorto e ci ha liberati, colui che ella desidera lo porta gi\u00e0 nel suo cuore e vuole che i suoi figli adottino i costumi del paradiso, luogo della gioia e della lode perpetua. Tuttavia qui sulla terra il canto della Chiesa, anche nella gioia pasquale, resta intriso di una dolce tristezza, espressa dal Vangelo, talvolta da gemiti, poich\u00e9 lo Sposo ha ricevuto una ferita d'amore che non guarir\u00e0 che nel Cielo ed ella resta qui in basso come una donna in eterno travaglio.\nIl Signore non nasconde la condizione del cristiano nel tempo, il quale crede in Cristo ma non lo vede e attende di vederlo, un'attesa che ha la sua prima rappresentazione nei giorni tristi della Passione, quando gli apostoli, pur sgomenti e dispersi, attendevano la resurrezione anche se in modo incerto. Noi viviamo tra la Pentecoste e la fine dei tempi: siamo s\u00ec nella certezza della Resurrezione di Cristo, ma anche nella tristezza, una tristezza soprannaturale dovuta alla privazione di un bene soprannaturale, il Regno di Dio. Non si tratta tuttavia di una privazione totale. Il Signore fa un paragone estremamente delicato ed espressivo: la madre nel travaglio del parto possiede gi\u00e0 quello che attende, cos\u00ec il Regno di Dio \u00e8 gi\u00e0 in noi e noi speriamo ci\u00f2 che possediamo, per\u00f2 ancora non lo possediamo finch\u00e9 non vedremo il Regno di Dio faccia a faccia come la mamma vede il figlio che le \u00e8 nato. Abbiamo in noi il Regno di Dio come una gestante porta il figlio.\nLa nostra vita \u00e8 un mistero simile al travaglio di una partoriente, ma il suo frutto \u00absar\u00e0 senza fine, poich\u00e9 niente potrebbe appagarci completamente se non quello che \u00e8 infinito\u00bb (Sant'Agostino).", "riflettere": "Questo \u00e8 quello che fanno la gioia e la speranza insieme, nella nostra vita, quando siamo nelle tribolazioni, quando siamo nei problemi, quando soffriamo. Non \u00e8 un'anestesia. Il dolore \u00e8 dolore, ma vissuto con gioia e speranza ti apre la porta alla gioia di un frutto nuovo. Questa immagine del Signore ci deve aiutare tanto nelle difficolt\u00e0; difficolt\u00e0 tante volte brutte, difficolt\u00e0 cattive che anche ci fanno dubitare della nostra fede\u2026 Ma con la gioia e la speranza andiamo avanti, perch\u00e9 dopo questa tempesta arriva un uomo nuovo, come la donna quando partorisce. E questa gioia e questa speranza Ges\u00f9 dice che \u00e8 duratura, che non passa. (Papa Francesco)", "preghfin": "Ges\u00f9 ci ha promesso una gioia che nessuno ci pu\u00f2 togliere.\nCon la fiducia che la nostra preghiera,\ncompiuta con i gemiti del suo Spirito, sar\u00e0 esaudita,\nti preghiamo, o Signore, di renderci degni della tua gioia\ne di aiutarci a comprendere il valore e il significato\ndelle sofferenze quotidiane se vissute in unione con Cristo."}