{"day": 20, "month": 5, "year": 2022, "weekday": 5, "date_str": "venerd\u00ec 20 maggio 2022", "quotes": "At 15,22-31; Sal 56", "quote_vangelo": "secondo Giovanni (15,12-17)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Saldo \u00e8 il mio cuore, o Dio,\nsaldo \u00e8 il mio cuore.\nVoglio cantare, voglio inneggiare:\nsv\u00e9gliati, mio cuore,\nsvegliatevi, arpa e cetra,\nvoglio svegliare l'aurora.\nTi loder\u00f2 fra i popoli, Signore,\na te canter\u00f2 inni fra le nazioni:\ngrande fino ai cieli \u00e8 il tuo amore\ne fino alle nubi la tua fedelt\u00e0.\nInn\u00e0lzati sopra il cielo, o Dio,\nsu tutta la terra la tua gloria.", "vangelo": "In quel tempo, disse Ges\u00f9 ai suoi discepoli: \u00abQuesto \u00e8 il mio comandamento: che vi amiate gli uni gli altri come io ho amato voi. Nessuno ha un amore pi\u00f9 grande di questo: dare la sua vita per i propri amici.\nVoi siete miei amici, se fate ci\u00f2 che io vi comando. Non vi chiamo pi\u00f9 servi, perch\u00e9 il servo non sa quello che fa il suo padrone; ma vi ho chiamato amici, perch\u00e9 tutto ci\u00f2 che ho udito dal Padre mio l'ho fatto conoscere a voi.\nNon voi avete scelto me, ma io ho scelto voi e vi ho costituiti perch\u00e9 andiate e portiate frutto e il vostro frutto rimanga; perch\u00e9 tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri\u00bb.", "medita": "Quanti ci accostiamo alla mensa del Signore, dove riceviamo il corpo e il sangue di colui che ha offerto la sua vita per noi, dobbiamo anche noi dare la vita per i fratelli.\nIl Signore, fratelli carissimi, ha definito l'apice dell'amore, con cui dobbiamo amarci a vicenda, affermando: \u201cNessuno pu\u00f2 avere amore pi\u00f9 grande che dare la vita per i suoi amici\u201d (Gv 15, 13). A quanto aveva detto prima: \u201cQuesto \u00e8 il mio comandamento: che vi amiate gli uni gli altri, come io ho amato voi\u201d (Gv 15, 12), aggiunge quanto avete appena ascoltato: \u201cNessuno pu\u00f2 avere amore pi\u00f9 grande che dare la vita per i suoi amici\u201d. Ne consegue ci\u00f2 che questo medesimo evangelista espone nella sua lettera: \u201cAllo stesso modo che Cristo diede per noi la sua vita, cos\u00ec anche noi dobbiamo dare la vita per i fratelli\u201d (1Gv 3, 16), precisamente amandoci a vicenda come ci am\u00f2 Cristo che diede la sua vita per noi. \u00c8 quanto appunto si legge nei Proverbi di Salomone: \u201cSe ti siedi a mangiare con un potente, guarda e renditi conto di ci\u00f2 che ti vien messo davanti, e, mentre stendi la mano, pensa che anche tu dovrai preparare qualcosa di simile\u201d (Pro 23, 1--2). Quale \u00e8 la mensa del potente, se non quella in cui si riceve il corpo e il sangue di colui che ha dato la sua vita per noi? Che significa sedere a questa mensa, se non accostarvisi con umilt\u00e0? E che significa guardare e rendersi conto di ci\u00f2 che vien presentato, se non prendere coscienza del dono che si riceve? E che vuol dire stendere la mano pensando che anche tu dovrai preparare qualcosa di simile, se non quel che ho detto sopra e cio\u00e8: come Cristo diede la sua vita per noi, cos\u00ec anche noi dobbiamo esser pronti a dare la nostra vita per i fratelli? \u00c8 quello che dice anche l'apostolo Pietro: \u201cCristo soffr\u00ec per noi, lasciandoci l'esempio, affinch\u00e9 seguiamo le sue orme\u201d (1Pt 2, 21). Ecco cosa significa preparare altrettanto. \u00c8 questo che hanno fatto i martiri con ardente amore; e se noi non vogliamo celebrare invano la loro memoria, e non vogliamo accostarci invano alla mensa del Signore, alla quale anch'essi sono stati saziati, \u00e8 necessario che anche noi, come loro, ci prepariamo a ricambiare il dono ricevuto. Alla mensa del Signore, perci\u00f2, non commemoriamo i martiri nello stesso modo che commemoriamo quelli che riposano in pace; come se dovessimo pregare per loro, quando siamo noi che abbiamo bisogno delle loro preghiere onde poter seguire le loro orme, in quanto essi hanno realizzato quella carit\u00e0, che il Signore defin\u00ec la maggiore possibile. Essi, infatti, hanno dato ai loro fratelli la medesima testimonianza di amore che essi stessi avevano ricevuto alla mensa del Signore. (Sant'Agostino, Omelia 84)", "riflettere": "Quanto riesce il mio amore per gli altri a prescindere dai rapporti che ho avuto con loro? Se ho un nemico, quanto sono sicuro di non avere qualche responsabilit\u00e0 della sua inimicizia? E se proprio questa fosse del tutto gratuita, allora il mio nemico sarebbe messo cos\u00ec male da aver bisogno di tutta la mia compassione e della mia preghiera.", "preghfin": "L'amore \u00e8 paziente, \u00e8 benigno l'amore; non \u00e8 invidioso l'amore,\nnon si vanta, non si gonfia, non manca di rispetto,\nnon cerca il suo interesse, non si adira,\nnon tiene conto del male ricevuto,\nnon gode dell'ingiustizia, ma si compiace della verit\u00e0.\nTutto copre, tutto crede, tutto spera, tutto sopporta.\nL'amore non avr\u00e0 mai fine.\n<i>(Prima lettera ai Corinzi 13, 4--8a)</i>"}