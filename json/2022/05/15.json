{"day": 15, "month": 5, "year": 2022, "weekday": 7, "date_str": "domenica 15 maggio 2022", "quotes": "At 14,21b-27; Sal 144; Ap 21,1-5a", "quote_vangelo": "secondo Giovanni (13,31-33a.34-35)", "curatore": "Centro Diocesano per le Vocazioni di Pisa", "prevangelo": "", "indications": "Salterio: prima settimana", "preghiniz": "Splende ai giusti qual luce in mezzo al buio\nchi \u00e8 benigno misericordioso e giusto;\nbuon per l'uomo pietoso che soccorre\ne con giustizia amministra le sue cose,\npoich\u00e9 giammai avr\u00e0 da tremare:\nin eterna memoria star\u00e0 il giusto.\nLiberamente ai poveri egli dona,\nla sua beneficienza non ha fine;\ncattiva fama non avr\u00e0 da temere,\nfermo \u00e8 il suo cuore e spera nel Signore.\n<i>(Salmo 111)</i>", "vangelo": "Quando Giuda fu uscito [dal cenacolo], Ges\u00f9 disse: \u00abOra il Figlio dell'uomo \u00e8 stato glorificato, e Dio \u00e8 stato glorificato in lui. Se Dio \u00e8 stato glorificato in lui, anche Dio lo glorificher\u00e0 da parte sua e lo glorificher\u00e0 subito.\nFiglioli, ancora per poco sono con voi. Vi do un comandamento nuovo: che vi amiate gli uni gli altri. Come io ho amato voi, cos\u00ec amatevi anche voi gli uni gli altri.\nDa questo tutti sapranno che siete miei discepoli: se avete amore gli uni per gli altri\u00bb.", "medita": "Il brano del Vangelo di Giovanni \u00e8 enigmatico e difficile da comprendere. Giuda esce dal cenacolo per tradire Ges\u00f9 e Ges\u00f9 lo sa. Possibile che Dio glorifichi chi \u00e8 tradito e sta per essere condannato a morte? Gli uomini sono soliti glorificare i vincitori. Qui siamo di fronte alla glorificazione di una persona che \u00e8 umanamente perdente. Ci aiuta il prosieguo della frase: \u201cE Dio \u00e8 stato glorificato in Lui\u201d, in Ges\u00f9. Oltre ad affermare una verit\u00e0 di fede, ovvero la natura umana e divina di Ges\u00f9, anzi, proprio in virt\u00f9 di questa verit\u00e0 di fede, ad essere glorificato a causa del tradimento e della condanna da parte degli uomini \u00e8 Dio stesso. Perch\u00e9, come si legge nel Vangelo di Luca (18, 14) chi si umilia sar\u00e0 esaltato. Ma non \u00e8 soltanto un farsi umile; \u00e8 soprattutto un amare! Nel consegnarsi al giudizio degli uomini e nell'accettarlo si manifesta, infatti, l'amore di Dio. Un Dio che ci ama e non ci punisce nemmeno quando lo rinneghiamo. Un Dio che non punisce ma accetta di essere punito dagli uomini. \u00c8 la glorificazione dell'amore, di un amore che radica nell'umilt\u00e0. Ed ecco, quindi, spiegata la conclusione. Proprio nel momento in cui sta per morire, nel momento in cui umanamente si vorrebbe che i veri amici si oppongano alla condanna e insorgano in maniera violenta a difesa di chi \u00e8 ingiustamente condannato a morte, Ges\u00f9 ci lascia un comandamento nuovo: che ci amiamo gli uni gli altri. Un comandamento nuovo. Appunto! Non un comandamento che si aggiunge ai dieci comandamenti di Mos\u00e8. Ma un comandamento nuovo che li sintetizza e allo stesso tempo li supera. Non pi\u00f9 \u201cun non fare\u201d: questo \u00e8 tipico delle leggi umane che vietano e puniscono. Ora ci \u00e8 chiesto di fare: di amare. Se ci limitiamo a non fare difficilmente saremo riconosciuti come discepoli di Ges\u00f9. \u00c8 invece da come sapremo amare gli altri \u201cche tutti sapranno che siamo suoi discepoli\u201d.", "riflettere": "E noi siamo riconoscibili discepoli di Cristo? Pensiamo a quando ci confessiamo. Prendiamo atto e confessiamo la nostra mancanza di amore oppure ci limitiamo a fare riferimento ai dici comandamenti e ai precetti? Siamo realmente consapevoli dei peccati di omissione? Eppure saranno questi il metro di giudizio. (Mt 25, 35--44)", "preghfin": "Maria,\nche non cessi mai di proporci\ntuo figlio Ges\u00f9\ncome modello di amore da seguire,\nche non hai esitato\nad incamminarti verso la cugina Elisabetta\nper condividere la gioia della maternit\u00e0,\naiutaci ad essere discepoli di nostro Signore,\nattenti ai bisogni del prossimo,\nsuperando il nostro istintivo egoismo."}