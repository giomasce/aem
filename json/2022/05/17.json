{"day": 17, "month": 5, "year": 2022, "weekday": 2, "date_str": "marted\u00ec 17 maggio 2022", "quotes": "At 14,19-28; Sal 144", "quote_vangelo": "secondo Giovanni (14,27-31a)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Benedetto sia il Signore,\nla mia roccia,\nche addestra le mie mani al combattimento\ne le mie dita alla battaglia.\nEgli \u00e8 il mio benefattore e la mia fortezza,\nil mio alto riparo e il mio liberatore,\nil mio scudo, colui nel quale mi rifugio,\nche mi rende soggetto il mio popolo.\n<i>(Salmo 143)</i>", "vangelo": "In quel tempo, disse Ges\u00f9 ai suoi discepoli: \u00abVi lascio la pace, vi do la mia pace. Non come la d\u00e0 il mondo, io la do a voi.\nNon sia turbato il vostro cuore e non abbia timore. Avete udito che vi ho detto: \u201cVado e torner\u00f2 da voi\u201d. Se mi amaste, vi rallegrereste che io vado al Padre, perch\u00e9 il Padre \u00e8 pi\u00f9 grande di me. Ve l'ho detto ora, prima che avvenga, perch\u00e9, quando avverr\u00e0, voi crediate.\nNon parler\u00f2 pi\u00f9 a lungo con voi, perch\u00e9 viene il pr\u00ecncipe del mondo; contro di me non pu\u00f2 nulla, ma bisogna che il mondo sappia che io amo il Padre, e come il Padre mi ha comandato, cos\u00ec io agisco\u00bb.", "medita": "\u201cVi lascio la mia pace, vi do la mia pace\u201d: ci\u00f2 non avviene attraverso modalit\u00e0 proprie del potere umano, ma in modo da manifestare l'onnipotenza dell'amore del Padre. Ges\u00f9 si contrappone al principe di questo mondo e lo vince. La croce che vive in obbedienza al disegno del Padre \u00e8 una offerta di amore a quel mondo che ha rifiutato Dio e la Sua parola. Un amore in grado di penetrare nel pi\u00f9 intimo del cuore umano ed ha come frutto la fuga di tutte le paure e di tutti i timori.\nLa pace che questa vittoria dona non \u00e8 come quella del mondo, ma \u00e8 la pace del cuore, quella fondata su una sicurezza fondamentale: la nostra fede in ci\u00f2 che Ges\u00f9 ha compiuto per noi.", "riflettere": "In un mondo che anche oggi vive una \u201cguerra a pezzetti \u201c in tanti posti, come discepoli di Ges\u00f9 siamo chiamati ad affermare il valore di una pace che non proviene dall'uso delle armi, ma dal \u201cdisarmo \u201c interiore, quello del cuore, l'unico che pu\u00f2 portare alla riconciliazione e al vero progresso dei popoli.", "preghfin": "Le opere dell'amore\nsono sempre opere di pace.\nOgni volta che dividerai\nil tuo amore con gli altri,\nti accorgerai della pace\nche giunge a te e a loro.\nDove c'\u00e8 la pace c'\u00e8 Dio,\n\u00e8 cos\u00ec che Dio riversa pace\ne gioia nei nostri cuori.\n<i>(Santa Madre Teresa di Calcutta)</i>"}