{"day": 25, "month": 5, "year": 2022, "weekday": 3, "date_str": "mercoled\u00ec 25 maggio 2022", "quotes": "At 17,15.22-18,1; Sal 148", "quote_vangelo": "secondo Giovanni (16,12-15)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Spirito, Spirito Santo, Tu sei l'animatore e il santificatore della Chiesa,\nsuo respiro divino, il vento delle sue vele,\nsuo principio unificatore,\nsua sorgente interiore di luce e di forza,\nsuo sostegno e suo consolatore,\nsua sorgente di carismi e di canti,\nsua pace e suo gaudio,\nsuo pegno e preludio di vita beata ed eterna.\nLa Chiesa ha bisogno di una perenne Pentecoste,\nha bisogno di fuoco nel cuore,\ndi parola sulle labbra,\ndi profezia nello sguardo.\nAmen.\n<i>(San Paolo VI)</i>", "vangelo": "In quel tempo, disse Ges\u00f9 ai suoi discepoli: \u00abMolte cose ho ancora da dirvi, ma per il momento non siete capaci di portarne il peso. Quando verr\u00e0 lui, lo Spirito della verit\u00e0, vi guider\u00e0 a tutta la verit\u00e0, perch\u00e9 non parler\u00e0 da se stesso, ma dir\u00e0 tutto ci\u00f2 che avr\u00e0 udito e vi annuncer\u00e0 le cose future. Egli mi glorificher\u00e0, perch\u00e9 prender\u00e0 da quel che \u00e8 mio e ve lo annuncer\u00e0. Tutto quello che il Padre possiede \u00e8 mio; per questo ho detto che prender\u00e0 da quel che \u00e8 mio e ve lo annuncer\u00e0\u00bb.", "medita": "Questo brano del Vangelo di Giovanni \u00e8 collocato nella seconda parte del discorso di addio che l'evangelista pone sulla bocca di Ges\u00f9 durante l'ultima cena, poco prima del suo arresto. Il discorso (Gv 16, 4b-33) cerca di dare risposta a una situazione di prova vissuta dalla comunit\u00e0 di Giovanni, dovuta alla loro espulsione dalla comunit\u00e0 ebraica. Gli ebrei non avevano accolto la predicazione dei primi cristiani, perci\u00f2 questi ultimi si sentivano dei falliti: la loro fede risultava squalificata, la loro esistenza era divenuta marginale. Pur non perdendo la fede nel messaggio di Ges\u00f9 e nella risurrezione dei morti, erano rimasti delusi dal loro debole impatto sul mondo circostante. Come dare di nuovo fiducia a questa comunit\u00e0?\nL'evangelista punta sulla nuova situazione di Ges\u00f9. Egli \u00e8 tornato al Padre, \u00e8 glorificato e ricolma i suoi con il dono dello Spirito, grazie al quale l'incontro tra i discepoli e il Figlio \u00e8 un reciproco \u00abvedere\u00bb. Ges\u00f9 glorificato sar\u00e0 sempre vicino ai suoi e la loro tristezza si cambier\u00e0 in gioia.\nAll'interno di questo discorso viene estratto il brano che parla in particolare dello Spirito di verit\u00e0. Ascoltando il Paraclito, i discepoli vengono rassicurati sulla vittoria di Cristo e sostenuti per darne testimonianza al mondo. Lo Spirito condurr\u00e0 i credenti verso la piena appropriazione della verit\u00e0 del Figlio. Attraverso di Lui essi parteciperanno a ci\u00f2 che \u00e8 di Ges\u00f9, il Glorificato.\nNel testo c'\u00e8 la contrapposizione tra due tempi: il tempo di Ges\u00f9 di Nazareth, il quale ha parlato, e il tempo dello Spirito, che condurr\u00e0 i discepoli alla verit\u00e0 tutta intera. Questi due tempi sono una cosa sola: il parlare dello Spirito dipende unicamente da Ges\u00f9 glorificato. Il Figlio e lo Spirito sono due, ma sono uno nell'agire. (da un commento del Monastero Domenicano <i>Matris Domini</i>)", "riflettere": "Le parole di questo Vangelo sono vicine alla mia esperienza di Dio? Mi \u00e8 capitato qualche volta di comprendere meglio una parola di Ges\u00f9, una situazione della mia vita grazie all'aiuto dello Spirito Santo? Che significa per me il fatto che Ges\u00f9 \u00e8 ormai nella gloria e vuole che anche noi siamo nella gloria con lui? Mi sento partecipe del \u00abpatrimonio\u00bb di Ges\u00f9?", "preghfin": "Vieni, o Spirito creatore, visita le nostre menti,\nriempi della tua grazia i cuori che hai creato.\nO dolce consolatore, dono del Padre altissimo,\nacqua viva, fuoco, amore, santo crisma dell'anima.\nDito della mano di Dio, promesso dal Salvatore,\nirradia i tuoi sette doni, suscita in noi la parola.\nSii luce all'intelletto, fiamma ardente nel cuore;\nsana le nostre ferite col balsamo del tuo amore.\nDifendici dal nemico, reca in dono la pace,\nla tua guida invincibile ci preservi dal male.\nLuce d'eterna sapienza, svelaci il grande mistero\ndi Dio Padre e del Figlio uniti in un solo Amore.\nSia gloria a Dio Padre, al Figlio, che \u00e8 risorto dai morti\ne allo Spirito Santo per tutti i secoli dei secoli. Amen."}