{"day": 14, "month": 3, "year": 2022, "weekday": 1, "date_str": "luned\u00ec 14 marzo 2022", "quotes": "Dn 9,4b-10; Sal 78", "quote_vangelo": "secondo Luca (6,36-38)", "curatore": "Monica e Giuseppe Lami", "prevangelo": "", "indications": "", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "In quel tempo, Ges\u00f9 disse ai suoi discepoli: \u00abSiate misericordiosi, come il Padre vostro \u00e8 misericordioso.\nNon giudicate e non sarete giudicati; non condannate e non sarete condannati; perdonate e sarete perdonati. Date e vi sar\u00e0 dato: una misura buona, pigiata, colma e traboccante vi sar\u00e0 versata nel grembo, perch\u00e9 con la misura con la quale misurate, sar\u00e0 misurato a voi in cambio\u00bb.", "medita": "\u201cSiate misericordiosi, come il Padre vostro \u00e8 misericordioso\u201d. Come possiamo ambire a essere misericordiosi come lo \u00e8 il Signore nostro Dio? Perch\u00e9 mai nostro Signore dovrebbe pretendere da noi peccatori la perfezione che \u00e8 solo di Dio? A prima vista sembrano parole dette per scoraggiarci, per prendersi gioco di noi, perch\u00e9 \u00e8 come se ci chiedesse di raggiungere un traguardo irraggiungibile.\nIl resto del brano ci aiuta a fare chiarezza. Quello che ci chiede nostro Signore \u00e8 di amare senza fare calcoli, perch\u00e9 l'amore che fa calcoli, che tiene una segreta contabilit\u00e0, non \u00e8 l'amore cristiano, non \u00e8 l'amore che ci salva. Se giudichiamo e condanniamo prima di amare stiamo misurando l'altro e cadremo nel tranello di dosare l'amore in base al giudizio.\nSolo il perdono, cio\u00e8 l'oblio perenne dei male ricevuto, riuscir\u00e0 a evitare di misurare il bene che possiamo fare. Perch\u00e9 il perdono ci rende innanzitutto liberi: liberi dalla contabilit\u00e0 del male e del bene, liberi dalla misura che dispensa l'amore in base ai meriti dell'altro. Il demonio sa bene che mettere un contatore al cuore per misurare l'amore \u00e8 il primo passo verso la nostra rovina, \u00e8 il modo certo per chiudere prima o poi quel rubinetto e separarci dalla fonte della misericordia che \u00e8 Dio.\nIl Padre nostro ci ama senza limiti, il suo \u00e8 un amore senza misura, un amore libero. Nostro Signore ci vuole liberi, liberi dalla paura di dare troppo, dalla paura di amare eccessivamente. \u00c8 questa paura che genera il peccato e finisce per allontanarci da Dio.", "riflettere": "Un Cristianesimo di carit\u00e0 senza verit\u00e0 pu\u00f2 venire facilmente scambiato per una riserva di buoni sentimenti, utili per la convivenza sociale, ma marginali. In questo modo non ci sarebbe pi\u00f9 un vero e proprio posto per Dio nel mondo. La carit\u00e0 eccede la giustizia, perch\u00e9 amare \u00e8 donare, offrire del \u201cmio\u201d all'altro; la carit\u00e0 supera la giustizia e la completa nella logica del dono e del perdono. (Benedetto XVI, <i>Caritas in Veritate</i>)", "preghfin": "Dio della libert\u00e0,\nche non cessi di uscire da te\nper donarti all'altro,\ncontagiaci con la libert\u00e0 di amare,\nperch\u00e9 nella sequela di Ges\u00f9 di Nazareth,\nFiglio tuo e Signore nostro,\npossiamo essere liberi dai pregiudizi e dalle paure,\nliberi nell'amore,\nsostenuti nella nostra debolezza e paura\ndallo Spirito Santo. Amen."}