{"day": 29, "month": 3, "year": 2022, "weekday": 2, "date_str": "marted\u00ec 29 marzo 2022", "quotes": "Ez 47,1-9.12; Sal 45", "quote_vangelo": "secondo Giovanni (5,1-16)", "curatore": "Monica e Giuseppe Lami", "prevangelo": "", "indications": "", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "Ricorreva una festa dei Giudei e Ges\u00f9 sal\u00ec a Gerusalemme. A Gerusalemme, presso la porta delle Pecore, vi \u00e8 una piscina, chiamata in ebraico Betzat\u00e0, con cinque portici, sotto i quali giaceva un grande numero di infermi, ciechi, zoppi e paralitici.\nSi trovava l\u00ec un uomo che da trentotto anni era malato. Ges\u00f9, vedendolo giacere e sapendo che da molto tempo era cos\u00ec, gli disse: \u00abVuoi guarire?\u00bb. Gli rispose il malato: \u00abSignore, non ho nessuno che mi immerga nella piscina quando l'acqua si agita. Mentre infatti sto per andarvi, un altro scende prima di me\u00bb. Ges\u00f9 gli disse: \u00ab\u00c0lzati, prendi la tua barella e cammina\u00bb. E all'istante quell'uomo guar\u00ec: prese la sua barella e cominci\u00f2 a camminare.\nQuel giorno per\u00f2 era un sabato. Dissero dunque i Giudei all'uomo che era stato guarito: \u00ab\u00c8 sabato e non ti \u00e8 lecito portare la tua barella\u00bb. Ma egli rispose loro: \u00abColui che mi ha guarito mi ha detto: \u201cPrendi la tua barella e cammina\u201d\u00bb. Gli domandarono allora: \u00abChi \u00e8 l'uomo che ti ha detto: \u201cPrendi e cammina\u201d?\u00bb. Ma colui che era stato guarito non sapeva chi fosse; Ges\u00f9 infatti si era allontanato perch\u00e9 vi era folla in quel luogo.\nPoco dopo Ges\u00f9 lo trov\u00f2 nel tempio e gli disse: \u00abEcco: sei guarito! Non peccare pi\u00f9, perch\u00e9 non ti accada qualcosa di peggio\u00bb. Quell'uomo se ne and\u00f2 e rifer\u00ec ai Giudei che era stato Ges\u00f9 a guarirlo. Per questo i Giudei perseguitavano Ges\u00f9, perch\u00e9 faceva tali cose di sabato.", "medita": "\u00abVuoi guarire?\u00bb. Benedetta domanda che libera la speranza dalle catene del peccato! Ges\u00f9 ci dichiara il suo amore, innescando e ravvivando in noi il desiderio di Lui ormai seccato come le membra del paralitico. Cos\u00ec come la croce, anche il lettuccio dove abbiamo disteso sino ad ora la nostra vita, magari grigia ed inutile, con le frustrazioni, la solitudine, il fastidio e la fatica di vivere, non \u00e8 il destino che il Signore ci ha preparato, \u00e8 solo uno stato provvisorio.\n\u00c8 il demonio che ci spinge a credere che alla nostra meschinit\u00e0, alla nostra deformit\u00e0, al nostro peccato non c'\u00e8 via d'uscita. Non \u00e8 cos\u00ec, il Signore ha pronte per noi la redenzione e la vita eterna, se solo noi vogliamo davvero guarire e convertirci. \u201cAlzati, risorgi, prendi il tuo lettuccio e cammina\u201d: \u00e8 qui la novit\u00e0, il segreto, la buona novella. Ges\u00f9 ci guarisce per \u201cincominciare a camminare\u201d in una vita nuova, in un percorso di conversione quotidiano per \u201cnon peccare pi\u00f9\u201d, aggrappati alla Chiesa Cattolica, alla parola e ai sacramenti. Chi ha conosciuto la gratuit\u00e0 dell'amore di Dio sa che tornare a dar credito al demonio e peccare sarebbe l'accadere di \u201cqualcosa di peggio\u201d della paralisi, ovvero precipitare all'inferno.\nI cristiani vivono il presente come il frutto della misericordia di Dio che ha irrorato misteriosamente ogni istante sino ad oggi, senza dimenticare il \u201clettuccio\u201d dove hanno sperimentato la gloria della Sua vittoria sul peccato. La vita diviene cos\u00ec una missione per testimoniare l'amore gratuito di Cristo a chiunque \u00e8 chiuso nell'orgoglio e non crede alla salvezza che ci viene dal nostro Signore.", "riflettere": "Che tirannia \u00e8 mai questa? Sono venuto alla vita\u2014bene\u2014, ma perch\u00e9 essa mi agita con le sue violente ondate? Voglio dire una parola audace, s\u00ec audace, ma voglio dirla: se non fossi tuo, o mio Cristo, quale ingiustizia! Nasciamo, deperiamo, giungiamo alla fine. Dormo, riposo, sto sveglio, cammino. Siamo ora ammalati, ora in salute, ora tra i piaceri, ora tra gli affanni. Abbiamo parte alle stagioni solari e ai frutti della terra. Moriamo e la nostra carne imputridisce: questa \u00e8 la sorte delle bestie, che, per quanto ignobili, sono senza colpa. Cosa dunque ho pi\u00f9 di loro? Niente se non Dio: se non fossi tuo, o mio Cristo, quale ingiustizia! (San Gregorio Nazianzeno)", "preghfin": "O Signore, fammi conoscere le tue vie, insegnami i tuoi sentieri.\nGuidami nella tua verit\u00e0 e ammaestrami;\npoich\u00e9 tu sei il Dio della mia salvezza; io spero in te ogni giorno.\nRic\u00f2rdati, o Signore, delle tue compassioni e della tua bont\u00e0, perch\u00e9 sono eterne.\nNon ricordarti dei peccati della mia giovent\u00f9, n\u00e9 delle mie trasgressioni;\nric\u00f2rdati di me nella tua clemenza, per amor della tua bont\u00e0, o Signore.\n<i>(Salmo 25)</i>"}