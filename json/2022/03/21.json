{"day": 21, "month": 3, "year": 2022, "weekday": 1, "date_str": "luned\u00ec 21 marzo 2022", "quotes": "2Re 5,1-15a; Sal 41-42", "quote_vangelo": "secondo Luca (4,24-30)", "curatore": "Monica e Giuseppe Lami", "prevangelo": "", "indications": "", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "In quel tempo, Ges\u00f9 [cominci\u00f2 a dire nella sinagoga a N\u00e0zaret:] \u00abIn verit\u00e0 io vi dico: nessun profeta \u00e8 bene accetto nella sua patria. Anzi, in verit\u00e0 io vi dico: c'erano molte vedove in Israele al tempo di El\u00eca, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato El\u00eca, se non a una vedova a Sar\u00e8pta di Sid\u00f3ne. C'erano molti lebbrosi in Israele al tempo del profeta Elis\u00e8o; ma nessuno di loro fu purificato, se non Naam\u00e0n, il Siro\u00bb.\nAll'udire queste cose, tutti nella sinagoga si riempirono di sdegno. Si alzarono e lo cacciarono fuori della citt\u00e0 e lo condussero fin sul ciglio del monte, sul quale era costruita la loro citt\u00e0, per gettarlo gi\u00f9. Ma egli, passando in mezzo a loro, si mise in cammino.", "medita": "La Chiesa \u00e8 universale, non pu\u00f2 essere limitata da vincoli di sangue o di etnia. Il Vangelo \u00e8 per tutte le genti, e per questo la Chiesa \u00e8 stata da sempre missionaria seguendo il comando di Ges\u00f9: \u201cAndate dunque e ammaestrate tutte le nazioni, battezzandole nel nome del Padre e del Figlio e dello Spirito santo, insegnando loro ad osservare tutto ci\u00f2 che vi ho comandato\u201d (Mt 28, 19--20).\nIllusorio sarebbe credere di essere parte del popolo eletto solo per il fatto di essere nati nel cuore della cristianit\u00e0. La nostra societ\u00e0 sta abbandonando il Vangelo e la fede in Cristo Ges\u00f9, abbracciando il materialismo e la ricerca del mero soddisfacimento dei propri desideri e istinti, cercando la salvezza al di fuori di Cristo, voltando le spalle alla tradizione per abbracciare nuovi stili di vita che umiliano e sfigurano l'uomo. Non abbiamo alcuna \u201crendita di posizione\u201d che possa metterci al riparo dal giudizio divino se non convertiamo il nostro cuore e non torniamo a fare la volont\u00e0 di Dio abbandonando ogni traccia di presunzione e di superbia che invece fu propria del popolo di Israele ai tempi della vita terrena di nostro Signore.\nSe non convertiamo il nostro cuore, se non abbandoniamo le nostre false credenze, le nostre illusorie certezze, se non siamo disponibili a rinunciare alle nostre comodit\u00e0, al nostro benessere, la verit\u00e0 di Cristo risulter\u00e0 intollerabile alle nostre orecchie e ci ritroveremo, anche noi, a spingere nostro Signore \u201cfin sul ciglio del monte per gettarlo gi\u00f9\u201d.", "riflettere": "L'elemento essenziale del profeta non \u00e8 quello di predire i futuri avvenimenti; il profeta \u00e8 colui che dice la verit\u00e0 perch\u00e9 \u00e8 in contatto con Dio e cio\u00e8 si tratta della verit\u00e0 valida per oggi che naturalmente illumina anche il futuro. (Cardinale Joseph Ratzinger)", "preghfin": "Togli via da me, o Signore, questo cuore di pietra.\nStrappami questo cuore raggrumato.\nDistruggi questo cuore non circonciso.\nDammi un cuore nuovo, un cuore di carne, un cuore puro!\nTu purificatore dei cuori e amante dei cuori puri,\nprendi possesso del mio cuore, prendivi dimora.\nAbbraccialo e accontentalo.\nSii tu pi\u00f9 alto di ogni mia sommit\u00e0,\npi\u00f9 interiore della mia stessa intimit\u00e0.\nTu, esemplare di ogni bellezza e modello di ogni santit\u00e0,\nscolpiscilo con il martello della tua misericordia,\nDio del mio cuore e mia eredit\u00e0,\no Dio, mia eterna felicit\u00e0.\n<i>(Baldovino, vescovo)</i>"}