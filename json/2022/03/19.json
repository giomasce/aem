{"day": 19, "month": 3, "year": 2022, "weekday": 6, "date_str": "sabato 19 marzo 2022", "quotes": "2Sam 7,4-5a.12-14a.16; Sal 88; Rm 4,13.16-18.22", "quote_vangelo": "secondo Matteo (1,16.18-21.24a)", "curatore": "Monica e Giuseppe Lami", "prevangelo": "", "indications": "San Giuseppe", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "Giacobbe gener\u00f2 Giuseppe, lo sposo di Maria, dalla quale \u00e8 nato Ges\u00f9, chiamato Cristo.\nCos\u00ec fu generato Ges\u00f9 Cristo: sua madre Maria, essendo promessa sposa di Giuseppe, prima che andassero a vivere insieme si trov\u00f2 incinta per opera dello Spirito Santo. Giuseppe suo sposo, poich\u00e9 era uomo giusto e non voleva accusarla pubblicamente, pens\u00f2 di ripudiarla in segreto.\nMentre per\u00f2 stava considerando queste cose, ecco, gli apparve in sogno un angelo del Signore e gli disse: \u00abGiuseppe, figlio di Davide, non temere di prendere con te Maria, tua sposa. Infatti il bambino che \u00e8 generato in lei viene dallo Spirito Santo; ella dar\u00e0 alla luce un figlio e tu lo chiamerai Ges\u00f9: egli infatti salver\u00e0 il suo popolo dai suoi peccati\u00bb.\nQuando si dest\u00f2 dal sonno, Giuseppe fece come gli aveva ordinato l'angelo del Signore.", "medita": "Giuseppe della casa di Davide, il pi\u00f9 grande modello di vita per ogni uomo cristiano. Giuseppe, uomo che non si sottrae di fronte a ci\u00f2 che \u00e8 giusto fare, sempre pronto a obbedire alla volont\u00e0 di Dio. Giuseppe, vero esempio di virilit\u00e0 e di virt\u00f9 maschili.\nGiuseppe \u00e8 il modello da seguire per i fidanzati cristiani. Il fidanzamento \u00e8 l'impegno vero ad amare, rispettare e proteggere la propria fidanzata fin da subito. Giuseppe non fugge di fronte a quello che umanamente si presentava come uno scandalo che avrebbe trascinato nel disonore sia Maria che lui stesso. Pensa prima di tutto a tutelare, per quanto possibile, Maria, considerando il ripudio in segreto.\nGiuseppe \u00e8 il modello di ogni sposo cristiano. Giuseppe non fugge di fronte alla prospettiva di un matrimonio diverso da quello che si era immaginato e che aveva desiderato. Giuseppe non asseconda il proprio orgoglio, ma decide di presidiare con onore e fedelt\u00e0 il posto che Dio ha scelto per lui. Il matrimonio \u00e8 per ogni sposo cristiano il luogo dove il Signore ci ha chiamato a vivere, e deve essere il luogo dove siamo disposti a morire ogni giorno a noi stessi.\nGiuseppe \u00e8 il modello di ogni padre cristiano. Giuseppe accoglie quel figlio speciale, quel figlio giunto \u201cal momento sbagliato\u201d. Giuseppe ancora una volta non fugge, non cerca scorciatoie. Quanti bambini vengono uccisi con l'aborto anche per colpa della vigliaccheria dei padri che non lottano per la vita dei propri figli. Giuseppe protegge, cresce, educa suo figlio con coraggio e senza compromessi. Giuseppe fa quello che \u00e8 giusto fare per il bene della sua famiglia senza fare calcoli, pronto a sfidare il potere costituito e a rischiare tutto per loro.\nNella societ\u00e0 di oggi, dove l'uomo sembra aver perso la sua identit\u00e0, ogni uomo cristiano riscopra la propria virilit\u00e0 lasciandosi ispirare da San Giuseppe.", "riflettere": "E voi, mariti, amate le vostre mogli, come Cristo ha amato la Chiesa e ha dato se stesso per lei, per renderla santa, [\u2026]. Cos\u00ec anche i mariti hanno il dovere di amare le mogli come il proprio corpo, perch\u00e9 chi ama la propria moglie ama se stesso. (Lettera agli Efesini, 5)", "preghfin": "A te, o beato Giuseppe, stretti dalla tribolazione ricorriamo,\ne fiduciosi invochiamo il tuo patrocinio dopo quello della tua santissima Sposa.\nDeh! Per quel sacro vincolo di carit\u00e0, che ti strinse all'Immacolata Vergine Madre di Dio,\ne per l'amore paterno che portasti al fanciullo Ges\u00f9, guarda, te ne preghiamo,\ncon occhio benigno la cara eredit\u00e0 che Ges\u00f9 Cristo acquist\u00f2 col suo sangue,\ne col tuo potere ed aiuto sovvieni ai nostri bisogni.\nProteggi, o provvido custode della divina famiglia, l'eletta prole di Ges\u00f9 Cristo;\nallontana da noi, o Padre amantissimo, la peste di errori e di vizi che ammorba il mondo;\nassistici propizio dal cielo in questa lotta contro il potere delle tenebre,\no nostro fortissimo protettore;\ne come un tempo salvasti dalla morte la minacciata vita del pargoletto Ges\u00f9,\ncos\u00ec ora difendi la santa Chiesa di Dio dalle ostili insidie e da ogni avversit\u00e0;\ne stendi ognora sopra ciascuno di noi il tuo patrocinio, affinch\u00e9 sul tuo esempio,\ne merc\u00e8 il tuo soccorso, possiamo vivere virtuosamente, piamente morire,\ne conseguire l'eterna beatitudine in cielo. Cos\u00ec sia.\n<i>(Papa Leone XIII)</i>"}