{"day": 27, "month": 3, "year": 2022, "weekday": 7, "date_str": "domenica 27 marzo 2022", "quotes": "Gs 5,9a.10-12; Sal 33; 2Cor 5,17-21", "quote_vangelo": "secondo Luca (15,1-3.11-32)", "curatore": "Monica e Giuseppe Lami", "prevangelo": "", "indications": "Salterio: quarta settimana", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture riceva la tua parola,\nattraverso la meditazione accresca la conoscenza di te\ne attraverso la preghiera contempli il volto amato di Ges\u00f9 Cristo tuo Figlio,\nche vive e regna con te e lo Spirito Santo ora e nei secoli dei secoli. Amen.", "vangelo": "In quel tempo, si avvicinavano a Ges\u00f9 tutti i pubblicani e i peccatori per ascoltarlo. I farisei e gli scribi mormoravano dicendo: \u00abCostui accoglie i peccatori e mangia con loro\u00bb.\nEd egli disse loro questa parabola: \u00abUn uomo aveva due figli. Il pi\u00f9 giovane dei due disse al padre: \u201cPadre, dammi la parte di patrimonio che mi spetta\u201d. Ed egli divise tra loro le sue sostanze. Pochi giorni dopo, il figlio pi\u00f9 giovane, raccolte tutte le sue cose, part\u00ec per un paese lontano e l\u00e0 sperper\u00f2 il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominci\u00f2 a trovarsi nel bisogno. Allora and\u00f2 a mettersi al servizio di uno degli abitanti di quella regione, che lo mand\u00f2 nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla. Allora ritorn\u00f2 in s\u00e9 e disse: \u201cQuanti salariati di mio padre hanno pane in abbondanza e io qui muoio di fame! Mi alzer\u00f2, andr\u00f2 da mio padre e gli dir\u00f2: Padre, ho peccato verso il Cielo e davanti a te; non sono pi\u00f9 degno di essere chiamato tuo figlio. Trattami come uno dei tuoi salariati\u201d. Si alz\u00f2 e torn\u00f2 da suo padre.\nQuando era ancora lontano, suo padre lo vide, ebbe compassione, gli corse incontro, gli si gett\u00f2 al collo e lo baci\u00f2. Il figlio gli disse: \u201cPadre, ho peccato verso il Cielo e davanti a te; non sono pi\u00f9 degno di essere chiamato tuo figlio\u201d. Ma il padre disse ai servi: \u201cPresto, portate qui il vestito pi\u00f9 bello e fateglielo indossare, mettetegli l'anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perch\u00e9 questo mio figlio era morto ed \u00e8 tornato in vita, era perduto ed \u00e8 stato ritrovato\u201d. E cominciarono a far festa.\nIl figlio maggiore si trovava nei campi. Al ritorno, quando fu vicino a casa, ud\u00ec la musica e le danze; chiam\u00f2 uno dei servi e gli domand\u00f2 che cosa fosse tutto questo. Quello gli rispose: \u201cTuo fratello \u00e8 qui e tuo padre ha fatto ammazzare il vitello grasso, perch\u00e9 lo ha riavuto sano e salvo\u201d. Egli si indign\u00f2, e non voleva entrare. Suo padre allora usc\u00ec a supplicarlo. Ma egli rispose a suo padre: \u201cEcco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che \u00e8 tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso\u201d. Gli rispose il padre: \u201cFiglio, tu sei sempre con me e tutto ci\u00f2 che \u00e8 mio \u00e8 tuo; ma bisognava far festa e rallegrarsi, perch\u00e9 questo tuo fratello era morto ed \u00e8 tornato in vita, era perduto ed \u00e8 stato ritrovato\u201d\u00bb.", "medita": "Per arrivare ad ottenere il perdono del padre, il figlio intraprende un percorso ben preciso, che parte dalla consapevolezza delle conseguenze devastanti del peccato, passa dalla ferma intenzione di cambiare vita (la conversione), e giunge all'umile richiesta al padre di essere riammesso nella sua casa.\nLa parabola indica la strada per la remissione dei peccati, e la Chiesa Cattolica, nella sua divina sapienza tramandata nei secoli dalla tradizione, ci chiede di seguire la strada indicata dal Signore attraverso la parabola. Essa insegna infatti che le condizioni per ricevere il perdono dei peccati sono il pentimento, l'intenzione di non commettere pi\u00f9 il peccato e la confessione davanti al sacerdote. Al mancare di una di queste condizioni il sacramento della Riconciliazione non ha valore.\nEcco l'immagine perfetta della parabola. Un padre misericordioso che aspetta il figlio perduto, e che, di fronte ad un figlio devastato dall'esperienza del peccato che non vuole pi\u00f9 vivere la schiavit\u00f9 del peccato ma, al contrario, vuole con tutte le sue forze tornare alla casa del padre e sottomettersi alla sua volont\u00e0, lo accoglie e fa festa grande. Proprio come la Chiesa Cattolica, che lascia la libert\u00e0 ai propri figli e, quando questi si perdono, aspetta trepidante il loro ritorno. E di fronte alla conversione, al pentimento, all'umile volont\u00e0 di tornare a vivere nella legge di Dio da parte del peccatore, impartisce il sacramento della Riconciliazione che perdona i peccati e dona la grazia. La misericordia di Dio non \u00e8 un'amnistia, \u00e8 invece un atto d'amore di un padre che soffre nel vederci vivere nella sozzura del peccato e vuole tirarci fuori dal porcile. Tuttavia il padre non va a cercare il figlio per riportarlo a casa, lo aspetta, perch\u00e9 sa che se torner\u00e0 sar\u00e0 perch\u00e9 vuole, a costo della propria umiliazione, davvero lasciarsi alle spalle il peccato e non ne avr\u00e0 pi\u00f9 nostalgia.", "riflettere": "Davanti al peccato, fuggire senza nostalgia. La curiosit\u00e0 non serve, fa male! \u201cMa, in questo mondo tanto peccaminoso, come si pu\u00f2 fare? Ma come sar\u00e0 questo peccato? Io vorrei conoscere\u2026\u201d. No, lascia! La curiosit\u00e0 ti far\u00e0 male! Fuggire e non guardare indietro! Siamo deboli, tutti, e dobbiamo difenderci. (Papa Francesco])", "preghfin": "Eterno Padre, io ti offro il corpo,\nil sangue, l'anima e la divinit\u00e0\ndel tuo dilettissimo Figlio e Signore nostro Ges\u00f9 Cristo,\nin espiazione dei miei peccati\ne di quelli del mondo intero.\n<i>(Coroncina della Divina Misericordia)</i>"}