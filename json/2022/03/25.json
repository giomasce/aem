{"day": 25, "month": 3, "year": 2022, "weekday": 5, "date_str": "venerd\u00ec 25 marzo 2022", "quotes": "Is 7,10-14;8,10c; Sal 39; Eb 10,4-10", "quote_vangelo": "secondo Luca (1,26-38)", "curatore": "Monica e Giuseppe Lami", "prevangelo": "", "indications": "Annunciazione del Signore", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "In quel tempo, l'angelo Gabriele fu mandato da Dio in una citt\u00e0 della Galilea, chiamata N\u00e0zaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: \u00abRall\u00e9grati, piena di grazia: il Signore \u00e8 con te\u00bb.\nA queste parole ella fu molto turbata e si domandava che senso avesse un saluto come questo. L'angelo le disse: \u00abNon temere, Maria, perch\u00e9 hai trovato grazia presso Dio. Ed ecco, concepirai un figlio, lo darai alla luce e lo chiamerai Ges\u00f9. Sar\u00e0 grande e verr\u00e0 chiamato Figlio dell'Altissimo; il Signore Dio gli dar\u00e0 il trono di Davide suo padre e regner\u00e0 per sempre sulla casa di Giacobbe e il suo regno non avr\u00e0 fine\u00bb.\nAllora Maria disse all'angelo: \u00abCome avverr\u00e0 questo, poich\u00e9 non conosco uomo?\u00bb. Le rispose l'angelo: \u00abLo Spirito Santo scender\u00e0 su di te e la potenza dell'Altissimo ti coprir\u00e0 con la sua ombra. Perci\u00f2 colui che nascer\u00e0 sar\u00e0 santo e sar\u00e0 chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo \u00e8 il sesto mese per lei, che era detta sterile: nulla \u00e8 impossibile a Dio\u00bb.\nAllora Maria disse: \u00abEcco la serva del Signore: avvenga per me secondo la tua parola\u00bb. E l'angelo si allontan\u00f2 da lei.", "medita": "\u201cRallegrati\u201d. Quale notizia potrebbe rallegrarci maggiormente della notizia che finalmente \u00e8 giunta la nostra liberazione? Rallegriamoci come si rallegra il prigioniero che sente la serratura della sua miserabile cella aprirsi e rivede finalmente la luce! Rallegriamoci come si rallegra l'innamorato che scopre che il suo amore \u00e8 corrisposto! Rallegriamoci insieme a Maria Santissima perch\u00e9 Dio si \u00e8 incarnato ed \u00e8 giunto in mezzo a noi per liberarci dal peccato, per salvarci, per darci la vita eterna!\n\u201cNon temere\u201d. Possiamo smettere di aver paura, nulla ci spaventi! Dio \u00e8 entrato nella storia, Dio si \u00e8 fatto carne nel grembo di Maria santissima, che cosa dovremmo mai temere se Dio \u00e8 in mezzo a noi? Se staremo con Dio, se appoggeremo, come Giovanni, il nostro capo sul petto di Cristo, chi potr\u00e0 farci del male? Perfino il calvario, la morte, il pi\u00f9 profondo degli abissi umani non deve spaventarci: se Dio \u00e8 in mezzo a noi, la fine di tutto sar\u00e0 la vita e la beatitudine.\n\u201cNulla \u00e8 impossibile a Dio\u201d. Se solo avessimo un briciolo della fede di Maria, quanto cambierebbe la nostra vita! Di fronte a Dio che si \u00e8 incarnato ed \u00e8 venuto ad abitare in mezzo a noi quanto patetici appaiono i nostri tentativi di cambiare la storia, la nostra vita, il nostro futuro con le sole nostre forze, quanta vanit\u00e0 nel nostro agitarsi per accaparrare ricchezza e prestigio in questa vita. Affidiamoci, come Maria, a colui che ci ha creato, e viviamo nella certezza che Lui, incarnandosi, ha vinto il mondo e ha vinto la morte.", "riflettere": "A battere le stesse orme della fede operosa di Maria ci invita perci\u00f2 l'odierna solennit\u00e0: una fede generosa, che si apre alla Parola di Dio, che accoglie la volont\u00e0 di Dio, qualunque essa sia e comunque si manifesti. (San Giovanni Paolo II, 1981)", "preghfin": "Ave Maria, gratia plena, Dominus tecum.\nBenedicta tu in mulieribus, et benedictus fructus ventris tui, Iesus.\nSancta Maria, mater Dei, ora pro nobis peccatoribus\nnunc et in hora mortis nostrae.\nAmen."}