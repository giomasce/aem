{"day": 13, "month": 3, "year": 2022, "weekday": 7, "date_str": "domenica 13 marzo 2022", "quotes": "Gn 15,5-12.17-18; Sal 26; Fil 3,17-4,1", "quote_vangelo": "secondo Luca (9,28b-36)", "curatore": "Monica e Giuseppe Lami", "prevangelo": "", "indications": "Salterio: seconda settimana", "preghiniz": "Dio della luce, manda su di me il tuo Spirito Santo\naffinch\u00e9 attraverso l'ascolto delle Scritture\nriceva la tua parola,\nattraverso la meditazione\naccresca la conoscenza di te\ne attraverso la preghiera\ncontempli il volto amato\ndi Ges\u00f9 Cristo tuo Figlio,\nche vive e regna con te e lo Spirito Santo\nora e nei secoli dei secoli.\nAmen.", "vangelo": "In quel tempo, Ges\u00f9 prese con s\u00e9 Pietro, Giovanni e Giacomo e sal\u00ec sul monte a pregare. Mentre pregava, il suo volto cambi\u00f2 d'aspetto e la sua veste divenne candida e sfolgorante. Ed ecco, due uomini conversavano con lui: erano Mos\u00e8 ed El\u00eca, apparsi nella gloria, e parlavano del suo esodo, che stava per compiersi a Gerusalemme.\nPietro e i suoi compagni erano oppressi dal sonno; ma, quando si svegliarono, videro la sua gloria e i due uomini che stavano con lui.\nMentre questi si separavano da lui, Pietro disse a Ges\u00f9: \u00abMaestro, \u00e8 bello per noi essere qui. Facciamo tre capanne, una per te, una per Mos\u00e8 e una per El\u00eca\u00bb. Egli non sapeva quello che diceva.\nMentre parlava cos\u00ec, venne una nube e li copr\u00ec con la sua ombra. All'entrare nella nube, ebbero paura. E dalla nube usc\u00ec una voce, che diceva: \u00abQuesti \u00e8 il Figlio mio, l'eletto; ascoltatelo!\u00bb.\nAppena la voce cess\u00f2, rest\u00f2 Ges\u00f9 solo. Essi tacquero e in quei giorni non riferirono a nessuno ci\u00f2 che avevano visto.", "medita": "La trasfigurazione di nostro Signore \u00e8 una grande fonte di consolazione e di speranza per tutti noi. Insieme ai tre discepoli possiamo salire sul monte per contemplare sul volto umano di Cristo la luce gloriosa di Dio.\nGes\u00f9 si sta avvicinando al compimento della sua missione e il momento buio della passione e della morte di croce \u00e8 sempre pi\u00f9 vicino. Anche i discepoli dovranno passare attraverso quei momenti tremendi di smarrimento e di angoscia. Ma nostro Signore oggi dona a loro e a noi la certezza che Lui \u00e8 la luce del mondo, che anche quando le tenebre ricopriranno la nostra esistenza, anche quando sembrer\u00e0 che tutto \u00e8 perduto, Lui sar\u00e0 la nostra Luce e non dovremo disperare, perch\u00e9 Cristo ci porta la luce di Dio che non ci abbandona mai.\nLa teofan\u00eca della gloriosa trasfigurazione \u00e8 estasi, conforto del cuore, speranza, meraviglia, ma anche una parola che viene dal Padre: \u00abQuesti \u00e8 il Figlio mio, l'eletto; ascoltatelo!\u00bb. Cristo Ges\u00f9 \u00e8 il figlio di Dio, \u00e8 questa la nostra fede! Nostro Signore Ges\u00f9 Cristo non \u00e8 il pi\u00f9 grande uomo della storia, non \u00e8 il pi\u00f9 grande profeta, tantomeno il pi\u00f9 grande filosofo. Egli \u00e8 Dio, per mezzo di Lui tutte le cose sono state create. Il destino di tutta la storia della salvezza, il compimento di tutte le Scritture stanno in quel volto radiante e in quelle vesti candide. La parola del Padre che esce misteriosamente dalla nube ci indica la divinit\u00e0 dell'uomo Ges\u00f9 Cristo stabilendo in modo definitivo il fondamento della nostra fede e, comandando di ascoltare suo Figlio, stabilisce il senso e la meta della nostra esistenza.", "riflettere": "[Cristo] \u00e8 il rivelatore del Dio invisibile, \u00e8 il primogenito di ogni creatura, \u00e8 il fondamento di ogni cosa; Egli \u00e8 il Maestro dell'umanit\u00e0, \u00e8 il Redentore; Egli \u00e8 nato, \u00e8 morto, \u00e8 risorto per noi; Egli \u00e8 il centro della storia e del mondo; Egli \u00e8 Colui che ci conosce e che ci ama. (San Paolo VI)", "preghfin": "O Dio, che nella gloriosa Trasfigurazione\ndel Cristo Signore\nhai confermato i misteri della fede\ncon la testimonianza della legge e dei profeti\ne hai mirabilmente preannunziato\nla nostra definitiva adozione a tuoi figli,\nfa' che ascoltiamo la parola del tuo amatissimo Figlio\nper diventare coeredi della sua vita immortale."}