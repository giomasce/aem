{"day": 28, "month": 12, "year": 2022, "weekday": 3, "date_str": "mercoled\u00ec 28 dicembre 2022", "quotes": "1Gv 1,5-2,2; Sal 123", "quote_vangelo": "secondo Matteo (2,13-18)", "curatore": "Gabriela Rogowska", "prevangelo": "", "indications": "Santi Martiri Innocenti", "preghiniz": "Siamo stati liberati come un passero\ndal laccio dei cacciatori:\nil laccio si \u00e8 spezzato\ne noi siamo scampati.\nIl nostro aiuto \u00e8 nel nome del Signore:\negli ha fatto cielo e terra.\n<i>(Salmo 123)</i>", "vangelo": "I Magi erano appena partiti, quando un angelo del Signore apparve in sogno a Giuseppe e gli disse: \u00ab\u00c0lzati, prendi con te il bambino e sua madre, fuggi in Egitto e resta l\u00e0 finch\u00e9 non ti avvertir\u00f2: Erode infatti vuole cercare il bambino per ucciderlo\u00bb.\nEgli si alz\u00f2, nella notte, prese il bambino e sua madre e si rifugi\u00f2 in Egitto, dove rimase fino alla morte di Erode, perch\u00e9 si compisse ci\u00f2 che era stato detto dal Signore per mezzo del profeta: \u00abDall'Egitto ho chiamato mio figlio\u00bb.\nQuando Erode si accorse che i Magi si erano presi gioco di lui, si infuri\u00f2 e mand\u00f2 a uccidere tutti i bambini che stavano a Betlemme e in tutto il suo territorio e che avevano da due anni in gi\u00f9, secondo il tempo che aveva appreso con esattezza dai Magi.\nAllora si comp\u00ec ci\u00f2 che era stato detto per mezzo del profeta Gerem\u00eca: \u00abUn grido \u00e8 stato udito in Rama, un pianto e un lamento grande: Rachele piange i suoi figli e non vuole essere consolata, perch\u00e9 non sono pi\u00f9\u00bb.", "medita": "Innocenti vittime di superbia e prepotenza. Nasce il Salvatore ma nonostante questo si consuma una strage crudele e disumana. Nessun dolore mette a dura prova la tenuta della nostra sensibilit\u00e0 e della nostra fede quanto il dolore innocente. La morte dei bambini che perdono la vita per soddisfare la brama di potere di un uomo non pu\u00f2 essere accettata n\u00e9 giustificata in nessun luogo e nessun tempo.\nErode \u00e8 passato alla storia come un uomo paranoico che temeva le cospirazioni contro il suo potere e contro la sua vita. Non riesce a capacitarsi del fatto che i Magi non abbiano obbedito ai suoi ordini. L'ego del sovrano, abituato all'obbedienza degli altri, viene improvvisamente scalfito in modo doloroso. Erode non riesce ad accettare la libert\u00e0 di chi ha di fronte. Il suo egoismo lo spinge a fare passi sempre pi\u00f9 terribili. Il crimine di Erode colpisce l'intera comunit\u00e0 locale, a dimostrazione del fatto che il male non pu\u00f2 essere compiuto privatamente e senza conseguenze per gli altri: colpisce sempre persone specifiche. La portata del peccato supera di solito l'immaginazione di chi lo compie. Il male rimane in gran parte inconsapevole, perch\u00e9 non siamo pienamente consapevoli di cosa e come gli altri ne vengono colpiti.\nErode agisce non tanto contro Ges\u00f9 Bambino, quanto contro la vita, contro la pace e contro la libert\u00e0. La paura di perdere potere, per quanto piccolo o grande sia, e la paura della morte, e la negazione della libert\u00e0 altrui porta come frutto disperazione, dolore innocente e morte. Ancora oggi assistiamo a questi drammi. Ancora oggi sentiamo il grido delle lacrime di madri e padri, vediamo il dramma di fughe dalle case, delle divisioni delle famiglie, dell'accoglienza ostile. Ed ecco Ges\u00f9 che viene a liberarci dalle paure ed egoismi che ci portano a soccombere alle negligenze e al male. Perch\u00e9 la missione di Cristo era diretta a curare l'uomo proprio da queste paure: paura della morte, paura della libert\u00e0 e della perdita del potere.", "riflettere": "Il male, come anche il bene, da noi compiuto ha le conseguenze che non vediamo da subito. Facciamo di questa consapevolezza una bussola che ci faccia fare le scelte giuste e desiderare la pace, la vita, la libert\u00e0.", "preghfin": "O Dio, autore e amante della pace,\nche abbassi i superbi e innalzi gli umili,\nallontana al pi\u00f9 presto dall'umanit\u00e0 orrori e lacrime\nperch\u00e9 sul ricorso alle armi prevalga il negoziato,\nsull'incomprensione l'intesa,\nsull'offesa il perdono,\nsull'odio l'amore.\nTe lo chiediamo per l'intercessione della Vergine Maria, Regina della Pace,\nper Cristo nostro Signore. Amen."}