{"day": 19, "month": 12, "year": 2022, "weekday": 1, "date_str": "luned\u00ec 19 dicembre 2022", "quotes": "Gdc 13,2-7.24-25a; Sal 70", "quote_vangelo": "secondo Luca (1,5-25)", "curatore": "Gabriela Rogowska", "prevangelo": "", "indications": "", "preghiniz": "O Radice di Jesse, che sei un segno per i popoli,\ninnanzi a te i re della terra non parlano,\ne le nazioni ti acclamano: vieni e liberaci, non fare tardi.", "vangelo": "Al tempo di Erode, re della Giudea, vi era un sacerdote di nome Zaccar\u00eca, della classe di Ab\u00eca, che aveva in moglie una discendente di Aronne, di nome Elisabetta. Ambedue erano giusti davanti a Dio e osservavano irreprensibili tutte le leggi e le prescrizioni del Signore. Essi non avevano figli, perch\u00e9 Elisabetta era sterile e tutti e due erano avanti negli anni.  Avvenne che, mentre Zaccar\u00eca svolgeva le sue funzioni sacerdotali davanti al Signore durante il turno della sua classe, gli tocc\u00f2 in sorte, secondo l'usanza del servizio sacerdotale, di entrare nel tempio del Signore per fare l'offerta dell'incenso.\nFuori, tutta l'assemblea del popolo stava pregando nell'ora dell'incenso. Apparve a lui un angelo del Signore, ritto alla destra dell'altare dell'incenso. Quando lo vide, Zaccar\u00eca si turb\u00f2 e fu preso da timore. Ma l'angelo gli disse: \u00abNon temere, Zaccar\u00eca, la tua preghiera \u00e8 stata esaudita e tua moglie Elisabetta ti dar\u00e0 un figlio, e tu lo chiamerai Giovanni. Avrai gioia ed esultanza, e molti si rallegreranno della sua nascita, perch\u00e9 egli sar\u00e0 grande davanti al Signore; non berr\u00e0 vino n\u00e9 bevande inebrianti, sar\u00e0 colmato di Spirito Santo fin dal seno di sua madre e ricondurr\u00e0 molti figli d'Israele al Signore loro Dio. Egli camminer\u00e0 innanzi a lui con lo spirito e la potenza di El\u00eca, per ricondurre i cuori dei padri verso i figli e i ribelli alla saggezza dei giusti e preparare al Signore un popolo ben disposto\u00bb.  Zaccar\u00eca disse all'angelo: \u00abCome potr\u00f2 mai conoscere questo? Io sono vecchio e mia moglie \u00e8 avanti negli anni\u00bb. L'angelo gli rispose: \u00abIo sono Gabriele, che sto dinanzi a Dio e sono stato mandato a parlarti e a portarti questo lieto annuncio. Ed ecco, tu sarai muto e non potrai parlare fino al giorno in cui queste cose avverranno, perch\u00e9 non hai creduto alle mie parole, che si compiranno a loro tempo\u00bb.\nIntanto il popolo stava in attesa di Zaccar\u00eca, e si meravigliava per il suo indugiare nel tempio. Quando poi usc\u00ec e non poteva parlare loro, capirono che nel tempio aveva avuto una visione. Faceva loro dei cenni e restava muto.\nCompiuti i giorni del suo servizio, torn\u00f2 a casa. Dopo quei giorni Elisabetta, sua moglie, concep\u00ec e si tenne nascosta per cinque mesi e diceva: \u00abEcco che cosa ha fatto per me il Signore, nei giorni in cui si \u00e8 degnato di togliere la mia vergogna fra gli uomini\u00bb.", "medita": "Ecco arrivato il giorno cos\u00ec aspettato: \u00e8 il turno di Zaccar\u00eca\u2014il giorno che capitava solo una volta nella vita di un sacerdote, quando gli veniva dato di entrare nel tempio del Signore per fare l'offerta dell'incenso. Ogni mattina il sorteggio avveniva solo tra i sacerdoti che non hanno ancora offerto l'incenso. Questo ci fa capire quanto grande fosse il numero di sacerdoti ammessi al servizio nel Tempio, ma anche quante volte Zaccar\u00eca non fosse stato sorteggiato, vista la sua et\u00e0 avanzata.\nOggi vive una grande gioia e onore. Zaccar\u00eca entra a fare l'offerta che, secondo la tradizione giudaica, era il servizio che Dio gradiva di pi\u00f9, ed essendo alla presenza del Signore sente dirsi che avr\u00e0 un figlio, ci\u00f2 che desiderava di pi\u00f9. \u201cAvrai gioia ed esultanza, (\u2026) sar\u00e0 grande davanti al Signore, (\u2026) sar\u00e0 colmato di Spirito Santo. (\u2026) Camminer\u00e0 innanzi a lui con lo spirito e la potenza di El\u00eca\u201d. E Zaccar\u00eca, ricevendo tutta questa grazia, non ci crede.\nA volte ci abituiamo a vivere nell'attesa a tal punto che non siamo pronti per l'arrivo di ci\u00f2 che stavamo aspettando.\nEppure, la misericordia del Signore ci raggiunge nonostante la nostra incredulit\u00e0. Zaccar\u00eca esce dal Tempio muto; dopo l'offerta avrebbe dovuto dire di fronte ad un'assemblea la benedizione sacerdotale, ma non \u00e8 in grado pronunciare una parola. Non pu\u00f2 trasmettere quello che ancora non ha. Prima deve ricevere, accettare il dono, per poi portarlo ad altri.\nDio corre verso di noi con il suo amore. Vivere l'attesa deve significare aprire il cuore a quello che ci viene donato per essere pronti ad accoglierlo. Zaccar\u00eca pass\u00f2 nove mesi in silenzio per poi aprire la bocca e benedire Dio in un cantico che tuttora la Chiesa ripete tutti i giorni.", "riflettere": "Maranath\u00e0! Ti aspetto, Signore!", "preghfin": "Benedetto il Signore, Dio d'Israele,\nperch\u00e9 ha visitato e redento il suo popolo,\ne ha suscitato per noi un Salvatore potente\nnella casa di Davide, suo servo,\ncome aveva detto\nper bocca dei suoi santi profeti d'un tempo:\nsalvezza dai nostri nemici,\ne dalle mani di quanti ci odiano."}