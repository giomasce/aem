{"day": 5, "month": 12, "year": 2022, "weekday": 1, "date_str": "luned\u00ec 5 dicembre 2022", "quotes": "Is 35,1-10; Sal 84", "quote_vangelo": "secondo Luca (5,17-26)", "curatore": "Gabriela Rogowska", "prevangelo": "", "indications": "", "preghiniz": "Dite agli smarriti di cuore:\n\u201cCoraggio, non temete!\nEcco il vostro Dio,\ngiunge la vendetta,\nla ricompensa divina.\nEgli viene a salvarvi\u201d.\n<i>(Isaia 35, 4)</i>", "vangelo": "Un giorno Ges\u00f9 stava insegnando. Sedevano l\u00e0 anche dei farisei e maestri della Legge, venuti da ogni villaggio della Galilea e della Giudea, e da Gerusalemme. E la potenza del Signore gli faceva operare guarigioni.\nEd ecco, alcuni uomini, portando su un letto un uomo che era paralizzato, cercavano di farlo entrare e di metterlo davanti a lui. Non trovando da quale parte farlo entrare a causa della folla, salirono sul tetto e, attraverso le tegole, lo calarono con il lettuccio davanti a Ges\u00f9 nel mezzo della stanza.\nVedendo la loro fede, disse: \u00abUomo, ti sono perdonati i tuoi peccati\u00bb. Gli scribi e i farisei cominciarono a discutere, dicendo: \u00abChi \u00e8 costui che dice bestemmie? Chi pu\u00f2 perdonare i peccati, se non Dio soltanto?\u00bb.\nMa Ges\u00f9, conosciuti i loro ragionamenti, rispose: \u00abPerch\u00e9 pensate cos\u00ec nel vostro cuore? Che cosa \u00e8 pi\u00f9 facile: dire \u201cTi sono perdonati i tuoi peccati\u201d, oppure dire \u201c\u00c0lzati e cammina\u201d? Ora, perch\u00e9 sappiate che il Figlio dell'uomo ha il potere sulla terra di perdonare i peccati, dico a te \u2013 disse al paralitico \u2013: \u00e0lzati, prendi il tuo lettuccio e torna a casa tua\u00bb. Subito egli si alz\u00f2 davanti a loro, prese il lettuccio su cui era disteso e and\u00f2 a casa sua, glorificando Dio.\nTutti furono colti da stupore e davano gloria a Dio; pieni di timore dicevano: \u00abOggi abbiamo visto cose prodigiose\u00bb.", "medita": "Ges\u00f9 sta insegnando. Intorno a Lui gli esperti della Legge. Vogliono capire le Scritture, conoscere Dio e la salvezza che Egli promette. Assiste la folla, ci sono quelli che ascoltano, quelli che guardano, quelli che sono l\u00e0 per caso, per curiosit\u00e0 o nella speranza di un miracolo. Ad un certo momento, in un modo del tutto insolito, attraverso il tetto su un lettino viene presentato a Ges\u00f9 un paralitico. L'uomo non chiede nulla, \u00e8 stato portato davanti a Ges\u00f9 perch\u00e9 compisse un miracolo. Invece Ges\u00f9 in questo contesto, pubblicamente, gli perdona i peccati.\nGli scribi e i farisei si scandalizzano, ma qual \u00e8 il vero motivo di scandalo? Non fanno riferimento alla persona che viene presentata a Ges\u00f9, n\u00e9 al modo in cui \u00e8 stata portata. Cosa li turba? Il fatto che Ges\u00f9 perdoni i peccati oppure che i peccati possano essere perdonati senza alcun merito?\nIl vero motivo di scandalo \u00e8 la misericordia. Il loro cuore non accetta che il perdono e la riconciliazione possano essere messe in atto attraverso il Verbo. Cio\u00e8 grazie alla misericordia. Non ce lo possiamo meritare, non ce lo possiamo comprare, guadagnare. Dio, che loro dichiarano di voler conoscere attraverso le Scritture, quando si presenta operante e si mostra cos\u00ec come \u00e8 descritto nella Bibbia, diventa un motivo di scandalo.\n\u00c8 possibile trovarsi al cospetto del Signore e non vederlo. Cercare Dio con l'intelletto e accettare con il cuore la sua misericordia, gratuita e operante, ci riveste di una dignit\u00e0 nuova e ci rialza in piedi. \u201cBeato l'uomo al quale Dio fa mostra della sua misericordia! Egli sar\u00e0 uno che non si pu\u00f2 insuperbire, dopo che Dio gli ha mostrato la sua misericordia. (\u2026) Non insuperbendosi, non s'innalza. Non ponendosi in alto, non rotola a terra, e naturalmente, se non cade, resta in piedi. Stando in piedi, aderisce a Dio e resta saldo in lui, gode e si allieta nel Signore suo Dio\u201d (Sant'Agostino).", "riflettere": "L'abate Pastor ha detto: \u00abL'umilt\u00e0 \u00e8 la terra che il Signore ha richiesto per compiere il sacrificio\u00bb.", "preghfin": "Padre buono, ti prego:\ndammi un'intelligenza che ti comprenda,\nun animo che ti gusti,\nuna pensosit\u00e0 che ti cerchi,\nuna sapienza che ti trovi,\nuno spirito che ti conosca,\nun cuore che ti ami,\nun pensiero che sia rivolto a te,\ndegli occhi che ti guardino,\nuna parola che ti piaccia,\nuna pazienza che ti segua,\nuna perseveranza che ti aspetti.\n<i>(San Benedetto)</i>"}