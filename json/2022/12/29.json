{"day": 29, "month": 12, "year": 2022, "weekday": 4, "date_str": "gioved\u00ec 29 dicembre 2022", "quotes": "1Gv 2,3-11; Sal 95", "quote_vangelo": "secondo Luca (2,22-35)", "curatore": "Gabriela Rogowska", "prevangelo": "", "indications": "", "preghiniz": "Mio Dio, non dimenticarti di me, quando io mi dimentico di te.\nNon abbandonarmi, Signore, quando io ti abbandono.\nNon allontanarti da me, quando io mi allontano da te.\nChiamami se ti fuggo, attirami se resisto, rialzami se cado.\nDonami, Signore, Dio mio,\nun cuore vigile che nessun vano pensiero porti lontano da te,\nun cuore retto che nessuna intenzione perversa possa sviare,\nun cuore fermo che resista con coraggio ad ogni avversit\u00e0,\nun cuore libero che nessuna torbida passione possa vincere.\nConcedimi, ti prego, una volont\u00e0 che ti cerchi,\nuna sapienza che ti trovi, una vita che ti piaccia,\nuna perseveranza che ti attenda con fiducia\ne una fiducia che alla fine giunga a possederti.\n<i>(Tommaso d'Aquino)</i>", "vangelo": "Quando furono compiuti i giorni della loro purificazione rituale, secondo la legge di Mos\u00e8, [Maria e Giuseppe] portarono il bambino [Ges\u00f9] a Gerusalemme per presentarlo al Signore \u2013 come \u00e8 scritto nella legge del Signore: \u00abOgni maschio primogenito sar\u00e0 sacro al Signore\u00bb \u2013 e per offrire in sacrificio una coppia di tortore o due giovani colombi, come prescrive la legge del Signore.  Ora a Gerusalemme c'era un uomo di nome Simeone, uomo giusto e pio, che aspettava la consolazione d'Israele, e lo Spirito Santo era su di lui. Lo Spirito Santo gli aveva preannunciato che non avrebbe visto la morte senza prima aver veduto il Cristo del Signore. Mosso dallo Spirito, si rec\u00f2 al tempio e, mentre i genitori vi portavano il bambino Ges\u00f9 per fare ci\u00f2 che la Legge prescriveva a suo riguardo, anch'egli lo accolse tra le braccia e benedisse Dio, dicendo: \u00abOra puoi lasciare, o Signore, che il tuo servo vada in pace, secondo la tua parola, perch\u00e9 i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele\u00bb.\nIl padre e la madre di Ges\u00f9 si stupivano delle cose che si dicevano di lui. Simeone li benedisse e a Maria, sua madre, disse: \u00abEcco, egli \u00e8 qui per la caduta e la risurrezione di molti in Israele e come segno di contraddizione \u2013 e anche a te una spada trafigger\u00e0 l'anima \u2013, affinch\u00e9 siano svelati i pensieri di molti cuori\u00bb.", "medita": "Oggi riscopriamo l'episodio della presentazione al tempio di Ges\u00f9 Bambino. Nella vita di Ges\u00f9 tutto si svolgeva secondo i ritmi previsti dalla legge. Nonostante l'annunciazione, i sogni profetici, e tutti i segni che circondano la nascita di Ges\u00f9 sembra che Maria e Giuseppe pensino a Ges\u00f9 come a un semplice bambino. La semplicit\u00e0 e umilt\u00e0 con cui questa coppia accoglie Ges\u00f9 nella propria vita fa da insegnamento per tutta la Chiesa. Perch\u00e9 proprio grazie a queste loro qualit\u00e0 Dio ha potuto operare cos\u00ec liberamente nella loro vita. L'esaltazione pu\u00f2 adombrare Dio, mentre l'umile adorazione crea spazio perch\u00e9 Egli possa agire.\nMaria e Giuseppe, pur essendo liberi dai precetti della legge, la seguono rigorosamente. Lo stesso percorso sar\u00e0 seguito da Ges\u00f9. Ges\u00f9 non ha bisogno di essere presentato a Dio Padre, eppure \u00e8 necessario che sia portato al tempio. Noi abbiamo bisogno di presentare Ges\u00f9 nel tempio. \u201cNon sapete che siete tempio di Dio e che lo Spirito di Dio abita in voi?\u201d\u2014scrive san Paolo nella prima lettera ai Corinzi (3, 16--17)\u2014\u201c(\u2026) santo \u00e8 il tempio di Dio, che siete voi\u201d. Per questo tutti partecipiamo alla presentazione di Ges\u00f9, che viene portato al tempio, e siamo invitati a scoprire e confermare la presenza di Ges\u00f9 nel tempio che siamo noi stessi.\nLa povert\u00e0 dell'offerta di Giuseppe e Maria, che non si possono permettere neanche un agnello, esprime simbolicamente la nostra povert\u00e0 spirituale. Davanti a Dio ci presentiamo sempre a mani vuote, che lui riempie con la benedizione e grazia. Infatti se ci presentiamo a Dio nello spirito di Maria e Giuseppe abbiamo dentro di noi lo stesso spirito di Simeone, che finalmente vede in questo Bambino la risposta a tutte le sue domande: \u201cOra puoi lasciare, o Signore, che il tuo servo vada in pace, secondo la tua parola, perch\u00e9 i miei occhi hanno visto la tua salvezza, preparata da te davanti a tutti i popoli: luce per rivelarti alle genti e gloria del tuo popolo, Israele\u201d.", "riflettere": "Chiediamo di essere sensibili alle ispirazioni di Dio affinch\u00e9, come il vecchio Simeone, possiamo recarci al tempio mossi dallo Spirito e di aprirci all'azione misteriosa e non sempre comprensibile di Dio.", "preghfin": "Stammi vicino, dio mio: tu sei colui che cerco, che amo,\nche adoro con tutta la forza di cui sono capace.\nTi ho cercato, o Signore della vita,\ne tu mi hai fatto il dono di trovarti: te, io voglio amare, mio Dio.\nPerde la vita, chi non ama te:\nchi non vive per Te, Signore, \u00e8 niente e vive per il nulla.\nAccresci in me, ti prego, il desiderio di conoscerti e di amarti, Dio mio:\ndammi, Signore, ci\u00f2 che ti domando.\nAnche se tu mi dessi il mondo intero, ma non mi donassi te stesso,\nnon saprei cosa farmene, Signore. Donami te stesso, Dio mio!\nEcco, ti amo, Signore: aiutami ad amarti di pi\u00f9.\n<i>(Anselmo d'Aosta)</i>"}