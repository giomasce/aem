{"day": 5, "month": 4, "year": 2022, "weekday": 2, "date_str": "marted\u00ec 5 aprile 2022", "quotes": "Nm 21,4-9; Sal 101", "quote_vangelo": "secondo Giovanni (8,21-30)", "curatore": "Beatrice Granaroli", "prevangelo": "", "indications": "", "preghiniz": "Signore, ascolta la mia preghiera,\na te giunga il mio grido di aiuto.\nNon nascondermi il tuo volto\nnel giorno in cui sono nell'angoscia.\nTendi verso di me l'orecchio,\nquando t'invoco, presto, rispondimi!\nLe genti temeranno il nome del Signore\ne tutti i re della terra la tua gloria,\nquando il Signore avr\u00e0 ricostruito Sion\ne sar\u00e0 apparso in tutto il suo splendore.\nEgli si volge alla preghiera dei derelitti,\nnon disprezza la loro preghiera.\n<i>(Salmo 101)</i>", "vangelo": "In quel tempo, Ges\u00f9 disse ai farisei: \u00abIo vado e voi mi cercherete, ma morirete nel vostro peccato. Dove vado io, voi non potete venire\u00bb. Dicevano allora i Giudei: \u00abVuole forse uccidersi, dal momento che dice: \u201cDove vado io, voi non potete venire\u201d?\u00bb.\nE diceva loro: \u00abVoi siete di quaggi\u00f9, io sono di lass\u00f9; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati\u00bb.\nGli dissero allora: \u00abTu, chi sei?\u00bb. Ges\u00f9 disse loro: \u00abProprio ci\u00f2 che io vi dico. Molte cose ho da dire di voi, e da giudicare; ma colui che mi ha mandato \u00e8 veritiero, e le cose che ho udito da lui, le dico al mondo\u00bb. Non capirono che egli parlava loro del Padre.\nDisse allora Ges\u00f9: \u00abQuando avrete innalzato il Figlio dell'uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato \u00e8 con me: non mi ha lasciato solo, perch\u00e9 faccio sempre le cose che gli sono gradite\u00bb. A queste sue parole, molti credettero in lui.", "medita": "<i>\u00abQuando avrete innalzato il Figlio dell'uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato\u00bb.</i> Cristo fonda la sua attendibilit\u00e0 e la sua identit\u00e0 in Dio. \u00c8 questo che d\u00e0 lui autorevolezza e forza: la forza di fronte ai detrattori esterni, coloro che vogliono ucciderlo e screditarlo, ma anche di fronte a se stesso; egli, infatti, in quanto essere umano conosce i momenti di fragilit\u00e0 e paura, che derivano dall'aver accettato per s\u00e9 una missione universale e salvifica. L'episodio della preghiera nell'orto del Getsemani, da questo punto di vista, pu\u00f2 fare da contraltare a questo passo. Ges\u00f9 non \u00e8 privo di preoccupazioni, non \u00e8 privo di emozioni; quando ormai sta per compiersi la sua ora, \u00e8 al Padre che affida le sue inquietudini cos\u00ec umane, pur avendo scelto liberamente di andare incontro al suo destino. \u00c8 quello di Cristo per noi un suggerimento definitivo che parla anche alle nostre esistenze. Finch\u00e9 fonderemo tutte le nostre forze in noi stessi, ci troveremo sempre ad essere impreparati e deboli. Quando invece affideremo al Signore le nostre angosce, le nostre paure, e fonderemo in Lui le nostre convinzioni pi\u00f9 salde, allora saremo forti in Lui. \u00c8 questa, dunque, la risposta che Cristo d\u00e0 agli stessi farisei che lo interrogano: non \u00e8 da se stesso che egli trae la veridicit\u00e0 della sua missione, ma dal Padre che lo ha inviato.", "preghfin": "Il tuo aiuto, Dio onnipotente,\nci renda perseveranti nel tuo servizio,\nperch\u00e9 anche nel nostro tempo la tua Chiesa\nsi accresca di nuovi membri\ne si rinnovi sempre nello spirito.\nPer il nostro Signore Ges\u00f9 Cristo.\n<i>(dalla liturgia)</i>"}