{"day": 22, "month": 4, "year": 2022, "weekday": 5, "date_str": "venerd\u00ec 22 aprile 2022", "quotes": "At 4,1-12; Sal 117", "quote_vangelo": "secondo Giovanni (21,1-14)", "curatore": "Beatrice Granaroli", "prevangelo": "", "indications": "", "preghiniz": "Rendete grazie al Signore perch\u00e9 \u00e8 buono, perch\u00e9 il suo amore \u00e8 per sempre.\nDica Israele: \u00abIl suo amore \u00e8 per sempre\u00bb.\nDicano quelli che temono il Signore: \u00abIl suo amore \u00e8 per sempre\u00bb.\nLa pietra scartata dai costruttori \u00e8 divenuta la pietra d'angolo.\nQuesto \u00e8 stato fatto dal Signore: una meraviglia ai nostri occhi.\nQuesto \u00e8 il giorno che ha fatto il Signore: rallegriamoci in esso ed esultiamo!\n<i>(Salmo 117)</i>", "vangelo": "In quel tempo, Ges\u00f9 si manifest\u00f2 di nuovo ai discepoli sul mare di Tiber\u00ecade. E si manifest\u00f2 cos\u00ec: si trovavano insieme Simon Pietro, Tommaso detto D\u00ecdimo, Natana\u00e8le di Cana di Galilea, i figli di Zebed\u00e8o e altri due discepoli. Disse loro Simon Pietro: \u00abIo vado a pescare\u00bb. Gli dissero: \u00abVeniamo anche noi con te\u00bb. Allora uscirono e salirono sulla barca; ma quella notte non presero nulla.\nQuando gi\u00e0 era l'alba, Ges\u00f9 stette sulla riva, ma i discepoli non si erano accorti che era Ges\u00f9. Ges\u00f9 disse loro: \u00abFiglioli, non avete nulla da mangiare?\u00bb. Gli risposero: \u00abNo\u00bb. Allora egli disse loro: \u00abGettate la rete dalla parte destra della barca e troverete\u00bb. La gettarono e non riuscivano pi\u00f9 a tirarla su per la grande quantit\u00e0 di pesci. Allora quel discepolo che Ges\u00f9 amava disse a Pietro: \u00ab\u00c8 il Signore!\u00bb. Simon Pietro, appena ud\u00ec che era il Signore, si strinse la veste attorno ai fianchi, perch\u00e9 era svestito, e si gett\u00f2 in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri.\nAppena scesi a terra, videro un fuoco di brace con del pesce sopra, e del pane. Disse loro Ges\u00f9: \u00abPortate un po' del pesce che avete preso ora\u00bb. Allora Simon Pietro sal\u00ec nella barca e trasse a terra la rete piena di centocinquantatr\u00e9 grossi pesci. E bench\u00e9 fossero tanti, la rete non si spezz\u00f2. Ges\u00f9 disse loro: \u00abVenite a mangiare\u00bb. E nessuno dei discepoli osava domandargli: \u00abChi sei?\u00bb, perch\u00e9 sapevano bene che era il Signore. Ges\u00f9 si avvicin\u00f2, prese il pane e lo diede loro, e cos\u00ec pure il pesce. Era la terza volta che Ges\u00f9 si manifestava ai discepoli, dopo essere risorto dai morti.", "medita": "<i>Questo Ges\u00f9 \u00e8 la pietra, che \u00e8 stata scartata da voi, costruttori, e che \u00e8 diventata la pietra d'angolo</i> (dalla prima lettura di oggi). Proprio i costruttori, che avrebbero dovuto riconoscere per primi la straordinariet\u00e0 di questa pietra, l'hanno invece scartata. Nonostante questo, essa \u00e8 divenuta pietra d'angolo. Nelle parole dei discepoli non c'\u00e8 solo il coraggio di schierarsi pubblicamente contro una condanna ingiusta, ma c'\u00e8 anche l'amarezza di chi si aspettava che proprio i dottori della Legge riconoscessero per primi il messia. <i>Hai nascosto queste cose ai sapienti e le hai rivelate ai piccoli</i> (Mt 11, 25). Questo di oggi \u00e8 dunque il Vangelo di quegli umili seguaci che, di fronte ad una condanna senza appelli, si occupano di testimoniare nonostante tutto la verit\u00e0 che \u00e8 stata loro rivelata. Quanto inadeguati, poco all'altezza e\u2014per l'appunto\u2014<i>piccoli</i> avranno dovuto sentirsi questi discepoli? Loro che erano pescatori, gabellieri e lavoratori della terra si trovavano a dialogare con gli studiosi delle Scritture e ad annunciare al popolo intero una Novit\u00e0 assoluta e rivoluzionante. Eppure, quegli undici sono scelti dal Signore ed essi corrispondono con il loro s\u00ec a quest'onerosa missione. Quando di fronte all'annuncio del Signore che ci interpella e provoca ci sentiamo inadeguati, lasciamoci ispirare dall'umile temerariet\u00e0 dei primi seguaci e delle prime comunit\u00e0 cristiane; troveremo un esempio di fede ancora oggi profondamente essenziale.", "preghfin": "Dio onnipotente ed eterno,\nche nella Pasqua del tuo Figlio hai offerto agli uomini\nil patto della riconciliazione e della pace,\ndonaci di testimoniare nella vita\nil mistero che celebriamo nella fede.\nPer il nostro Signore Ges\u00f9 Cristo.\n<i>(dalla liturgia)</i>"}