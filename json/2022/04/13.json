{"day": 13, "month": 4, "year": 2022, "weekday": 3, "date_str": "mercoled\u00ec 13 aprile 2022", "quotes": "Is 50,4-9a; Sal 68", "quote_vangelo": "secondo Matteo (26,14-25)", "curatore": "Beatrice Granaroli", "prevangelo": "", "indications": "Mercoled\u00ec santo", "preghiniz": "Per te io sopporto l'insulto\ne la vergogna mi copre la faccia;\nsono diventato un estraneo ai miei fratelli,\nuno straniero per i figli di mia madre.\nPerch\u00e9 mi divora lo zelo per la tua casa,\ngli insulti di chi ti insulta ricadono su di me. [\u2026]\nLoder\u00f2 il nome di Dio con un canto,\nlo magnificher\u00f2 con un ringraziamento,\nVedano i poveri e si rallegrino;\nvoi che cercate Dio, fatevi coraggio,\nperch\u00e9 il Signore ascolta i miseri\ne non disprezza i suoi che sono prigionieri.\n<i>(Salmo 68)</i>", "vangelo": "In quel tempo, uno dei Dodici, chiamato Giuda Iscari\u00f2ta, and\u00f2 dai capi dei sacerdoti e disse: \u00abQuanto volete darmi perch\u00e9 io ve lo consegni?\u00bb. E quelli gli fissarono trenta monete d'argento. Da quel momento cercava l'occasione propizia per consegnare Ges\u00f9.\nIl primo giorno degli \u00c1zzimi, i discepoli si avvicinarono a Ges\u00f9 e gli dissero: \u00abDove vuoi che prepariamo per te, perch\u00e9 tu possa mangiare la Pasqua?\u00bb. Ed egli rispose: \u00abAndate in citt\u00e0 da un tale e ditegli: \u201cIl Maestro dice: Il mio tempo \u00e8 vicino; far\u00f2 la Pasqua da te con i miei discepoli\u201d\u00bb. I discepoli fecero come aveva loro ordinato Ges\u00f9, e prepararono la Pasqua.\nVenuta la sera, si mise a tavola con i Dodici. Mentre mangiavano, disse: \u00abIn verit\u00e0 io vi dico: uno di voi mi tradir\u00e0\u00bb. Ed essi, profondamente rattristati, cominciarono ciascuno a domandargli: \u00abSono forse io, Signore?\u00bb. Ed egli rispose: \u00abColui che ha messo con me la mano nel piatto, \u00e8 quello che mi tradir\u00e0. Il Figlio dell'uomo se ne va, come sta scritto di lui; ma guai a quell'uomo dal quale il Figlio dell'uomo viene tradito! Meglio per quell'uomo se non fosse mai nato!\u00bb. Giuda, il traditore, disse: \u00abRabb\u00ec, sono forse io?\u00bb. Gli rispose: \u00abTu l'hai detto\u00bb.", "medita": "<i>\u00abQuanto volete darmi perch\u00e9 io ve lo consegni?\u00bb.</i> Quale \u00e8 il prezzo dei nostri peccati? A quale costo veniamo meno ad un'alleanza stretta col Signore? Per quanto, infatti, possa sembrare che il peccato sia una trasgressione a nostro vantaggio, uno strappo alla regola fatto a nostro favore, tutti noi possiamo ben vedere quanto sia piuttosto una detrazione e un danno che paghiamo con l'allontanarci dal Signore. Ci affanniamo a trovare la felicit\u00e0 o la nostra realizzazione pi\u00f9 compiuta, ma quando ce l'abbiamo davanti e la vediamo consistere nella persona di Ges\u00f9, nell'essere vicini al suo esempio e al suo modo di donarsi con gratuit\u00e0, arretriamo spaventati pensando di non potercela fare. Cerchiamo quindi una scorciatoia che possa abbreviarci la strada, qualcosa che per noi sia un bene immediato. Meditare su questo ci mostra che il peccato, in tal senso, \u00e8 un'impostura perch\u00e9 un'illusione: l'idea di poter avere la salvezza, senza essere passati prima dalla fatica della croce. \u00c8 una via \u201cbreve\u201d, che ci parla di soddisfazione senza attese, ma che poi ci conduce all'infelicit\u00e0 pi\u00f9 profonda e duratura.", "preghfin": "Padre misericordioso,\ntu hai voluto che il Cristo tuo Figlio\nsubisse per noi il supplizio della croce\nper liberarci dal potere del nemico;\ndonaci di giungere alla gloria della risurrezione.\nPer il nostro Signore Ges\u00f9 Cristo.\n<i>(dalla liturgia)</i>"}