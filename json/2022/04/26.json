{"day": 26, "month": 4, "year": 2022, "weekday": 2, "date_str": "marted\u00ec 26 aprile 2022", "quotes": "At 4,32-37; Sal 92", "quote_vangelo": "secondo Giovanni (3,7-15)", "curatore": "Beatrice Granaroli", "prevangelo": "", "indications": "", "preghiniz": "Il Signore regna, si riveste di maest\u00e0:\nsi riveste il Signore, si cinge di forza.\n\u00c8 stabile il mondo, non potr\u00e0 vacillare.\nStabile \u00e8 il tuo trono da sempre,\ndall'eternit\u00e0 tu sei.\nDavvero degni di fede i tuoi insegnamenti!\nLa santit\u00e0 si addice alla tua casa\nper la durata dei giorni, Signore.\n<i>(Salmo 92)</i>", "vangelo": "In quel tempo, Ges\u00f9 disse a Nicod\u00e8mo: \u00abNon meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene n\u00e9 dove va: cos\u00ec \u00e8 chiunque \u00e8 nato dallo Spirito\u00bb.\nGli replic\u00f2 Nicod\u00e8mo: \u00abCome pu\u00f2 accadere questo?\u00bb. Gli rispose Ges\u00f9: \u00abTu sei maestro di Israele e non conosci queste cose? In verit\u00e0, in verit\u00e0 io ti dico: noi parliamo di ci\u00f2 che sappiamo e testimoniamo ci\u00f2 che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parler\u00f2 di cose del cielo? Nessuno \u00e8 mai salito al cielo, se non colui che \u00e8 disceso dal cielo, il Figlio dell'uomo. E come Mos\u00e8 innalz\u00f2 il serpente nel deserto, cos\u00ec bisogna che sia innalzato il Figlio dell'uomo, perch\u00e9 chiunque crede in lui abbia la vita eterna\u00bb.", "medita": "<i>Noi parliamo di ci\u00f2 che sappiamo e testimoniamo ci\u00f2 che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parler\u00f2 di cose del cielo?</i> Ges\u00f9 in dialogo con Nicodemo, dottore fariseo, affronta un discorso cruciale sulla fede, nella sua portata pi\u00f9 generale. \u00c8 per questo che nello scambio tra i due, registrato dall'evangelista, si passa dall'uso del singolare al plurale. Questo cambio linguistico, apparentemente innocuo, segnala invece l'ampliarsi della prospettiva: Ges\u00f9 non risponde pi\u00f9 solo a Nicodemo; quest'ultimo si fa piuttosto portavoce di tutti gli uomini che non riescono a comprendere, ricopre le vesti dell'umanit\u00e0 che accoglie la testimonianza incarnata del Cristo faticando a capirla. E proprio il tema della comprensione sembra essere al centro di questo incontro; Ges\u00f9 cerca di spiegare infatti, in maniera quasi dicotomica, che esiste una dimensione carnale, umana, e una del cielo, divina. Se non crediamo a quel che Ges\u00f9 compie, con le sue opere, sulla terra, non possiamo capire quale \u201canticipazione\u201d Egli ci stia dando del cielo. D'altra parte, se come Nicodemo ci fermiamo solo ai segni, alle opere miracolose, perdiamo allora la componente teologica delle sue azioni. Per parlarci, il Signore deve passare da ci\u00f2 che \u00e8 pi\u00f9 quotidiano, usuale; servirsi di questi simboli ci permette di aprirci ad una dimensione ulteriore e pi\u00f9 profonda, che \u00e8 quella divina. Solo se saremo capaci di non ancorarci a ci\u00f2 che \u00e8 esclusivamente umano, allora potremo permettere a Dio di entrare nelle nostre vite, pur non potendo assumere mai uno sguardo assolutamente chiaro sul suo mistero.", "preghfin": "Concedi al tuo popolo, Dio misericordioso,\ndi proclamare la potenza del Signore risorto,\nperch\u00e9 in lui, sacramento universale di salvezza,\nmanifesti al mondo la pienezza della vita nuova.\nPer il nostro Signore Ges\u00f9 Cristo.\n<i>(dalla liturgia)</i>"}