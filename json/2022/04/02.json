{"day": 2, "month": 4, "year": 2022, "weekday": 6, "date_str": "sabato 2 aprile 2022", "quotes": "Ger 11,18-20; Sal 7", "quote_vangelo": "secondo Giovanni (7,40-53)", "curatore": "Beatrice Granaroli", "prevangelo": "", "indications": "", "preghiniz": "Signore, mio Dio, in te ho trovato rifugio:\nsalvami da chi mi perseguita e liberami,\nperch\u00e9 non mi sbrani come un leone,\ndilaniandomi senza che alcuno mi liberi.\nGiudicami, Signore, secondo la mia giustizia,\nsecondo l'innocenza che \u00e8 in me.\nCessi la cattiveria dei malvagi.\nRendi saldo il giusto,\ntu che scruti mente e cuore, o Dio giusto.\nIl mio scudo \u00e8 in Dio:\negli salva i retti di cuore.\nDio \u00e8 giudice giusto,\nDio si sdegna ogni giorno.\n<i>(Salmo 7)</i>", "vangelo": "In quel tempo, all'udire le parole di Ges\u00f9, alcuni fra la gente dicevano: \u00abCostui \u00e8 davvero il profeta!\u00bb. Altri dicevano: \u00abCostui \u00e8 il Cristo!\u00bb. Altri invece dicevano: \u00abIl Cristo viene forse dalla Galilea? Non dice la Scrittura: \u201cDalla stirpe di Davide e da Betlemme, il villaggio di Davide, verr\u00e0 il Cristo\u201d?\u00bb. E tra la gente nacque un dissenso riguardo a lui.\nAlcuni di loro volevano arrestarlo, ma nessuno mise le mani su di lui. Le guardie tornarono quindi dai capi dei sacerdoti e dai farisei e questi dissero loro: \u00abPerch\u00e9 non lo avete condotto qui?\u00bb. Risposero le guardie: \u00abMai un uomo ha parlato cos\u00ec!\u00bb. Ma i farisei replicarono loro: \u00abVi siete lasciati ingannare anche voi? Ha forse creduto in lui qualcuno dei capi o dei farisei? Ma questa gente, che non conosce la Legge, \u00e8 maledetta!\u00bb. Allora Nicod\u00e8mo, che era andato precedentemente da Ges\u00f9, ed era uno di loro, disse: \u00abLa nostra Legge giudica forse un uomo prima di averlo ascoltato e di sapere ci\u00f2 che fa?\u00bb. Gli risposero: \u00abSei forse anche tu della Galilea? Studia, e vedrai che dalla Galilea non sorge profeta!\u00bb. E ciascuno torn\u00f2 a casa sua.", "medita": "<i>\u00abHa forse creduto in lui qualcuno dei capi o dei farisei? Ma questa gente, che non conosce la Legge, \u00e8 maledetta!\u00bb.</i> La Legge di cui si parla \u00e8 quella dell'Antico Testamento, a cui i capi dei sacerdoti e i farisei fanno riferimento quale unico fondamento delle proprie certezze. Per costoro non \u00e8 possibile che vi sia rivelazione all'infuori della Legge o qualcuno in grado di assumere su di s\u00e9 e compiere le Scritture. Ma come biasimarli? Chi, infatti, potrebbe pensare che la rivelazione di Dio non sia venuta a compiere in modo inaspettato ci\u00f2 che da sempre \u00e8 stato creduto? D'altra parte, ancora, come rimproverarli dell'incredulit\u00e0 di fronte alle affermazioni di Ges\u00f9 dalla portata cos\u00ec stravolgente. Di fatto, come tutti noi, quel che essi fanno \u00e8 ancorarsi alle loro convinzioni pi\u00f9 profonde per impedire alla confusione di sconvolgerli. Quello di cui non si rendono conto, tuttavia, \u00e8 che il loro bisogno di punti fermi li rende ciechi di fronte alla manifestazione di Dio; la loro paura finisce con il voler impedire alla Parola stessa di realizzarsi e rivelarsi nell'incarnazione. Quante volte anche noi preferiamo trincerarci dietro quel che riteniamo essere una certezza, piuttosto che lasciarci meravigliare. Ma, dopotutto, se la rivelazione ci fosse gi\u00e0 tutta chiara dove sarebbe l'aspetto di rottura della Buona Notizia, la sua potenza rivoluzionaria e sconvolgente? Siamo forse anche noi quei farisei che non si lasciano pi\u00f9 istruire e sorprendere dal Signore e il Vangelo viene a ricordarcelo, per chiederci di cambiare e porci in ascolto.", "preghfin": "Signore onnipotente e misericordioso,\nattira verso di te i nostri cuori,\npoich\u00e9 senza di te non possiamo piacere a te, sommo bene.\nPer il nostro Signore Ges\u00f9 Cristo.\n<i>(dalla liturgia)</i>"}