{"day": 18, "month": 10, "year": 2022, "weekday": 2, "date_str": "marted\u00ec 18 ottobre 2022", "quotes": "2Tm 4,10-17b; Sal 144", "quote_vangelo": "secondo Luca (10,1-9)", "curatore": "Pasqua Cocomazzi", "prevangelo": "", "indications": "San Luca", "preghiniz": "Chiamato ad annunciare la tua Parola, aiutami Signore, a vivere di Te,\ne a essere strumento della tua pace.\nToccami il cuore e rendimi trasparente la vita,\nperch\u00e9 le parole, quando veicolano la tua, non suonino false sulle mie labbra.\nEsercita su di me un fascino cos\u00ec potente, che io abbia a pensare come Te,\nad amare la gente come Te, a giudicare la storia come Te.\nConcedimi il gaudio di lavorare in comunione ed inondami di tristezza\nogni qualvolta che, isolandomi dagli altri, pretendo di fare la mia corsa da solo.\nInfondi in me una grande passione per la verit\u00e0, e impediscimi di parlare in tuo nome\nse prima non ti ho consultato con lo studio e non ho tribolato nella ricerca.\nSalvami dalla presunzione di sapere tutto. Dall'arroganza di chi non ammette dubbi.\nDalla durezza di chi non tollera ritardi. Dal rigore di chi non perdona debolezze.\nDall'ipocrisia di chi salva i principi e uccide le persone.\nTrasportami, dal Tabor della contemplazione, alla pianura dell'impegno quotidiano.\nE se l'azione inaridir\u00e0 la mia vita, riconducimi sulla montagna del silenzio.\nDalle alture scoprir\u00f2 i segreti della \u201ccontemplativit\u00e0\u201d,\ne il mio sguardo missionario arriver\u00e0 pi\u00f9 facilmente agli estremi confini della terra.\n<i>(Don Tonino Bello)</i>", "vangelo": "In quel tempo, il Signore design\u00f2 altri settantadue e li invi\u00f2 a due a due davanti a s\u00e9 in ogni citt\u00e0 e luogo dove stava per recarsi.\nDiceva loro: \u00abLa messe \u00e8 abbondante, ma sono pochi gli operai! Pregate dunque il signore della messe, perch\u00e9 mandi operai nella sua messe! Andate: ecco, vi mando come agnelli in mezzo a lupi; non portate borsa, n\u00e9 sacca, n\u00e9 sandali e non fermatevi a salutare nessuno lungo la strada.\nIn qualunque casa entriate, prima dite: \u201cPace a questa casa!\u201d. Se vi sar\u00e0 un figlio della pace, la vostra pace scender\u00e0 su di lui, altrimenti ritorner\u00e0 su di voi. Restate in quella casa, mangiando e bevendo di quello che hanno, perch\u00e9 chi lavora ha diritto alla sua ricompensa. Non passate da una casa all'altra.\nQuando entrerete in una citt\u00e0 e vi accoglieranno, mangiate quello che vi sar\u00e0 offerto, guarite i malati che vi si trovano, e dite loro: \u201c\u00c8 vicino a voi il regno di Dio\u201d\u00bb.", "medita": "Ges\u00f9 chiama a collaborare alla sua missione ben settantadue altri discepoli e li manda \u201cdue a due\u201d, davanti a lui. Due a due perch\u00e9 \u201cnon \u00e8 bene che l'essere umano sia solo\u201d, due a due per sorreggersi a vicenda, due a due perch\u00e9 \u201cdove due o pi\u00f9 saranno uniti nel mio nome, l\u00e0 ci sar\u00f2 io\u201d.\nArmati di mitezza e forti dei loro legami essi non si volgeranno indietro, non prenderanno ma lasceranno, non indugeranno, avranno la stessa convinzione, la stessa direzione. Andranno in fretta, come la mietitura che richiede molta manodopera e in un preciso tempo.\nGli viene affidato un lavoro necessario e urgente, una crescita di presenza divina in mezzo al popolo, un impulso espansivo radicato nel Vangelo e nella Chiesa, una realt\u00e0 che sorge da \u201cdue o pi\u00f9\u201d e poi avanza a cerchi sempre pi\u00f9 grandi, fino ad avvolgere il mondo. I discepoli porteranno la Pace, l'abbraccio riconciliante di Ges\u00f9.\nLa loro parola dovr\u00e0 affrontare resistenze e violenze, eppure non dovranno attrezzarsi di nulla se non della mitezza, come \u201cpecore in mezzo ai lupi\u201d. Non faranno affidamento su ci\u00f2 che hanno ma su Chi li manda. Non faranno gli eroi, solitari e onnipotenti, porteranno la pace e andranno a parlare soprattutto a chi soffre, come i santi, e quanto pi\u00f9 saranno infinitamente piccoli tanto pi\u00f9 il loro annunzio sar\u00e0 infinitamente grande.", "riflettere": "Siamo chiamati a fare esperienza dell'incontro con Cristo perch\u00e9, illuminati della sua luce, possiamo portarla e farla risplendere ovunque. Ci impegnamo a farlo? Siamo fedeli alla missione? Basterebbe accendere piccole luci nei cuori delle persone; essere piccole lampade di Vangelo che portano un po' d'amore e di speranza.", "preghfin": "Signore Ges\u00f9, che hai aiutato l'apostolo Luca\na scrivere con tanto amore di Te\ncon quel richiamo continuo all'azione dello Spirito Santo,\naiuta anche me ti prego,\nfammi scendere nei dettagli del tuo profondo mistero,\nfammi vibrare del Tuo Amore,\nsollevami con la forza dello Spirito Santo,\nsecondo la tua volont\u00e0. Amen."}