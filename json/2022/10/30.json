{"day": 30, "month": 10, "year": 2022, "weekday": 7, "date_str": "domenica 30 ottobre 2022", "quotes": "Sap 11,22-12,2; Sal 144; 2Ts 1,11-2,2", "quote_vangelo": "secondo Luca (19,1-10)", "curatore": "Pasqua Cocomazzi", "prevangelo": "", "indications": "Salterio: terza settimana", "preghiniz": "Signore, tutto il mondo davanti a te \u00e8 come polvere sulla bilancia,\ncome una stilla di rugiada mattutina caduta sulla terra.\nHai compassione di tutti, perch\u00e9 tutto puoi,\nchiudi gli occhi sui peccati degli uomini,\naspettando il loro pentimento.\n<i>(Sapienza 11, 22--23)</i>", "vangelo": "In quel tempo, Ges\u00f9 entr\u00f2 nella citt\u00e0 di G\u00e8rico e la stava attraversando, quand'ecco un uomo, di nome Zacch\u00e8o, capo dei pubblicani e ricco, cercava di vedere chi era Ges\u00f9, ma non gli riusciva a causa della folla, perch\u00e9 era piccolo di statura. Allora corse avanti e, per riuscire a vederlo, sal\u00ec su un sicom\u00f2ro, perch\u00e9 doveva passare di l\u00e0.\nQuando giunse sul luogo, Ges\u00f9 alz\u00f2 lo sguardo e gli disse: \u00abZacch\u00e8o, scendi subito, perch\u00e9 oggi devo fermarmi a casa tua\u00bb. Scese in fretta e lo accolse pieno di gioia. Vedendo ci\u00f2, tutti mormoravano: \u00ab\u00c8 entrato in casa di un peccatore!\u00bb.\nMa Zacch\u00e8o, alzatosi, disse al Signore: \u00abEcco, Signore, io do la met\u00e0 di ci\u00f2 che possiedo ai poveri e, se ho rubato a qualcuno, restituisco quattro volte tanto\u00bb.\nGes\u00f9 gli rispose: \u00abOggi per questa casa \u00e8 venuta la salvezza, perch\u00e9 anch'egli \u00e8 figlio di Abramo. Il Figlio dell'uomo infatti \u00e8 venuto a cercare e a salvare ci\u00f2 che era perduto\u00bb.", "medita": "L'incontro tra Ges\u00f9 e Zaccheo \u00e8 la storia dell'amore di Ges\u00f9 per ognuno di noi: \u201cUn uomo, di nome Zacch\u00e8o, capo dei pubblicani e ricco, cercava di vedere chi era Ges\u00f9, ma non gli riusciva a causa della folla, perch\u00e9 era piccolo di statura. Allora corse avanti e, per riuscire a vederlo, sal\u00ec su un sicom\u00f2ro, perch\u00e9 doveva passare di l\u00e0\u201d.\nZaccheo, consapevole di tutti i suoi limiti e delle sue imperfezioni, nutre nel cuore il grande desiderio di conoscere Ges\u00f9. Fa di tutto affinch\u00e9 ci\u00f2 avvenga e Ges\u00f9 avverte quel desiderio, quella sua predisposizione, tanto che in quell'uomo piccolo di statura, in profondit\u00e0, oltre l'opinione comune, vede un uomo che non si arrende e addirittura lo precede, gli passa avanti e per raggiungere il suo scopo non esita a rendersi ridicolo agli occhi altrui: un uomo noto e disprezzato che si arrampica su un un sicom\u00f2ro, albero dalla chioma particolarmente fitta.\n<i>Zaccheo desidera vedere e scopre di essere visto in anticipo da Ges\u00f9</i>. L'iniziativa di Ges\u00f9, gratuita e spontanea, si innesta nella disponibilit\u00e0 dell'uomo a cui spetta la responsabilit\u00e0 di predisporre tutto per accoglierlo.\nGes\u00f9 ci precede, ci sostiene e per primo ci vede, ci ama, ci chiama per nome: \u201cZaccheo, scendi subito, perch\u00e9 oggi devo rimanere, dimorare a casa tua\u201d. Ges\u00f9 straordinariamente capace di creare uno spazio di fiducia e di libert\u00e0 in cui l'altro pu\u00f2 entrare senza provare paura e senza sentirsi giudicato.\nNell'incontrare Zaccheo Ges\u00f9 coglie le sue debolezze e le cicatrici di un preciso peccato, e attraverso le ferite risveglia in lui il desiderio di una vita nuova: Zaccheo \u201clo accoglie pieno di gioia\u201d, \u201cla gioia di essere salvato\u201d (Sal 51, 14).\nL'accoglienza della salvezza \u00e8 accoglienza di Cristo stesso, \u00e8 esperienza di chi incontra Ges\u00f9 e mette in lui la sua fiducia lasciandosi salvare. Niente e nessuno pu\u00f2 opporsi al perdono di Dio in Ges\u00f9 Cristo, che ci consente di ricominciare ogni giorno.", "riflettere": "C'\u00e8 il discepolo che lascia tutto per farsi annunciatore itinerante del Regno, e c'\u00e8 il discepolo che vive la medesima radicalit\u00e0 restando nel mondo a cui appartiene. Zaccheo \u00e8 la figura del discepolo cristiano che non lascia tutto, come invece altri, ma rimane nella propria casa e si fa testimone di un nuovo modo di vivere. Dov'\u00e8 il nostro desiderio di salvezza?", "preghfin": "Signore Ges\u00f9 Cristo, tu che sei il volto visibile del Padre invisibile,\ndel Dio che manifesta la sua onnipotenza\nsoprattutto con il perdono e la misericordia, salvaci e liberaci.\nIl tuo cercarci e il tuo salvarci sono la nostra indicibile gioia.\nOltre ogni nostro pi\u00f9 tenace peccato, oltre ogni nostro pi\u00f9 profondo abisso,\nci offri la possibilit\u00e0 di ricominciare a camminare veramente liberi sulle strade della vita.\nChe il nostro incontro sia un incontro di salvezza e libert\u00e0. Amen."}