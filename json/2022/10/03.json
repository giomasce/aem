{"day": 3, "month": 10, "year": 2022, "weekday": 1, "date_str": "luned\u00ec 3 ottobre 2022", "quotes": "Gal 1,6-12; Sal 110", "quote_vangelo": "secondo Luca (10,25-37)", "curatore": "Pasqua Cocomazzi", "prevangelo": "", "indications": "", "preghiniz": "Signore, spesso ci dimentichiamo della nostra dolcezza,\ndella nostra delicatezza e della nostra capacit\u00e0 di amare.\nSignore, tu ci guarisci perch\u00e9 anche noi possiamo guarire.\nCi mandi sulla strada di Gerico per sanare\nle ferite di chi metti sul nostro cammino.", "vangelo": "In quel tempo, un dottore della Legge si alz\u00f2 per mettere alla prova Ges\u00f9 e chiese: \u00abMaestro, che cosa devo fare per ereditare la vita eterna?\u00bb. Ges\u00f9 gli disse: \u00abChe cosa sta scritto nella Legge? Come leggi?\u00bb. Costui rispose: \u00abAmerai il Signore tuo Dio con tutto il tuo cuore, con tutta la tua anima, con tutta la tua forza e con tutta la tua mente, e il tuo prossimo come te stesso\u00bb. Gli disse: \u00abHai risposto bene; fa' questo e vivrai\u00bb.\nMa quello, volendo giustificarsi, disse a Ges\u00f9: \u00abE chi \u00e8 mio prossimo?\u00bb. Ges\u00f9 riprese: \u00abUn uomo scendeva da Gerusalemme a G\u00e8rico e cadde nelle mani dei briganti, che gli portarono via tutto, lo percossero a sangue e se ne andarono, lasciandolo mezzo morto. Per caso, un sacerdote scendeva per quella medesima strada e, quando lo vide, pass\u00f2 oltre. Anche un lev\u00ecta, giunto in quel luogo, vide e pass\u00f2 oltre. Invece un Samaritano, che era in viaggio, passandogli accanto, vide e ne ebbe compassione. Gli si fece vicino, gli fasci\u00f2 le ferite, versandovi olio e vino; poi lo caric\u00f2 sulla sua cavalcatura, lo port\u00f2 in un albergo e si prese cura di lui. Il giorno seguente, tir\u00f2 fuori due denari e li diede all'albergatore, dicendo: \u201cAbbi cura di lui; ci\u00f2 che spenderai in pi\u00f9, te lo pagher\u00f2 al mio ritorno\u201d. Chi di questi tre ti sembra sia stato prossimo di colui che \u00e8 caduto nelle mani dei briganti?\u00bb. Quello rispose: \u00abChi ha avuto compassione di lui\u00bb. Ges\u00f9 gli disse: \u00abVa' e anche tu fa' cos\u00ec\u00bb.", "medita": "Spesso interroghiamo Ges\u00f9, per curiosit\u00e0, per metterlo alla prova, per testare la forza della Sua verit\u00e0 e spesso non ascoltiamo la risposta o facciamo finta di non aver capito. L'esperto di legge chiede a Ges\u00f9 cosa deve fare per ottenere la vita eterna ma la reazione di Ges\u00f9, che non cade nella trappola perch\u00e9 Lui non \u00e8 la misura delle cose che insegna, ci fa capire che non basta conoscere e ricordare a memoria la lettera. Ges\u00f9 risponde dicendo \u00abAmerai il Signore tuo Dio con tutto il tuo cuore, con tutta la tua anima, con tutta la tua forza e con tutta la tua mente, e il tuo prossimo come te stesso\u00bb, occorre quindi fare, agire, mettere in pratica.\nL'esperto di legge incalza e vuole sapere chi sia il \u201cprossimo\u201d. Il \u201cprossimo\u201d della parabola non \u00e8 colui che interrompe il mio cammino, ma colui che diventa il fondamento del mio cammino. Aiutando l'altro curo me stesso e prendo coscienza di quello che veramente sono: un mendicante di senso, di affetto, di salute, di speranza.\nLa domanda iniziale era: \u00abChe cosa devo fare per \u201cdare senso\u201d alla mia vita?\u00bb. Ecco la risposta di Ges\u00f9: \u00abVai e anche tu fai come ha fatto il Samaritano. Diventa anche tu Samaritano. Sii prossimo per chi ha bisogno di te\u00bb. Se farai questo, troverai la vita! Sarai felice!\nIl comandamento di Dio diventa cos\u00ec una legge possibile: \u201cVa', e anche tu fa' lo stesso\u201d. Questa \u00e8 l'anima della legge e il segreto sta nell'amare! Amare Dio e amare il prossimo; di amore infatti si muore, ma di essere amato si vive. La vita ci insegna che amare \u00e8 donare, ma anche lasciarsi amare.", "riflettere": "Quanti volti sofferenti incrociano il nostro sguardo? Quanta fretta e urgenza abbiamo di raggiungere il nostro posto sicuro, insonorizzato dal dolore del mondo? Quanta paura abbiamo di sporcarci le mani, rallentare il passo, far spazio dentro di noi, provare compassione, solidarizzare e sottrarre il dolore alla sua solitudine? Il buon samaritano \u00e8 l'immagine stessa di Dio: dinanzi al corpo degli uomini feriti, facciamo come Lui che \u201cvide e ne fu commosso\u201d.", "preghfin": "Sarebbe stato molto pi\u00f9 comodo, o Signore,\nse alla domanda dello scriba, tu avessi risposto\nelencando chi dobbiamo aiutare.\nUn elenco \u00e8 sempre carta scritta e noi, con i nostri ragionamenti,\navremmo poi analizzato ogni caso concreto per decidere\nchi era meritevole o meno del nostro interessamento,\ne tanti sarebbero stati scartati, in attesa di un esame pi\u00f9 approfondito.\nTu, invece, cambi le carte del gioco e, anzich\u00e9 descriverci dei \u201ccasi\u201d,\nci fai incontrare persone in necessit\u00e0 e, cos\u00ec facendo, ci rivoluzioni la vita.\nConsiderando che il tuo Vangelo \u00e8 cos\u00ec, non ti chiediamo di cambiarlo,\nma di cambiarci il cuore perch\u00e9 mai si stanchi di servire e di amare.\nCambiaci il cuore, Signore Dio dell'Amore."}