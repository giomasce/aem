{"day": 17, "month": 10, "year": 2022, "weekday": 1, "date_str": "luned\u00ec 17 ottobre 2022", "quotes": "Ef 2,1-10; Sal 99", "quote_vangelo": "secondo Luca (12,13-21)", "curatore": "Pasqua Cocomazzi", "prevangelo": "", "indications": "Sant'Ignazio di Antiochia", "preghiniz": "O Glorioso Sant'Ignazio, ti ringraziamo per l'ardente testimonianza di fede\nche ci hai dato e per la Tua intercessione per noi.\nResta vicino a chi soffre, a chi si sente solo, al povero, al disoccupato.\nConsola i malati, illumina gli atei, riscalda i cuori degli indifferenti,\nabbi cura degli anziani, prega per le famiglie, custodisci i giovani, proteggi i bambini.\nIntercedi presso Ges\u00f9, nostro Signore dal quale riceviamo il Suo amore infinito\ntramite la Sua Parola e i Suoi Sacramenti.\nPrega perch\u00e9 Dio conceda la grazia ai sacerdoti e alle famiglie\ndi rinnovarsi nella fede, nella speranza e nella carit\u00e0\naffinch\u00e9 la comunit\u00e0 cristiana sia sempre testimone credibile\ndi Suo Figlio nella nostra societ\u00e0. Amen.", "vangelo": "In quel tempo, uno della folla disse a Ges\u00f9: \u00abMaestro, di' a mio fratello che divida con me l'eredit\u00e0\u00bb. Ma egli rispose: \u00abO uomo, chi mi ha costituito giudice o mediatore sopra di voi?\u00bb.\nE disse loro: \u00abFate attenzione e tenetevi lontani da ogni cupidigia perch\u00e9, anche se uno \u00e8 nell'abbondanza, la sua vita non dipende da ci\u00f2 che egli possiede\u00bb.\nPoi disse loro una parabola: \u00abLa campagna di un uomo ricco aveva dato un raccolto abbondante. Egli ragionava tra s\u00e9: \u201cChe far\u00f2, poich\u00e9 non ho dove mettere i miei raccolti? Far\u00f2 cos\u00ec \u2013 disse \u2013: demolir\u00f2 i miei magazzini e ne costruir\u00f2 altri pi\u00f9 grandi e vi raccoglier\u00f2 tutto il grano e i miei beni. Poi dir\u00f2 a me stesso: Anima mia, hai a disposizione molti beni, per molti anni; rip\u00f2sati, mangia, bevi e div\u00e8rtiti!\u201d. Ma Dio gli disse: \u201cStolto, questa notte stessa ti sar\u00e0 richiesta la tua vita. E quello che hai preparato, di chi sar\u00e0?\u201d. Cos\u00ec \u00e8 di chi accumula tesori per s\u00e9 e non si arricchisce presso Dio\u00bb.", "medita": "L'uomo tra la folla, l'uomo senza aperture, senza brecce, privo di relazioni, di generosit\u00e0 che spesso somiglia a noi quando ci rivolgiamo a Ges\u00f9 solo per risolvere un nostro problema materiale e nel modo in cui lo desideriamo, convinti che, una volta risolto, saremo finalmente felici.\nDi fronte a queste richieste, formulate pi\u00f9 come un comando che come una domanda, a queste pretese che manifestano solo una brama di possesso pi\u00f9 che una sete di giustizia, Ges\u00f9 ribatte in modo spazientito perch\u00e9 non vuole essere giudice e mediatore e ammonisce chi pensa di regolare e risolvere questioni tra le persone prescindendo dalla relazione fondamentale con Dio. Con quel \u00abFate attenzione\u00bb Ges\u00f9 sposta la prospettiva dei nostri desideri e propone una strada di felicit\u00e0 che si nutre di almeno due condizioni: non pu\u00f2 mai essere solitaria e ha sempre a che fare con il dono.\nChi accumula \u00abper s\u00e9\u00bb, lentamente muore. Chi si arricchisce presso Dio, accumulando relazioni buone, donando invece di trattenere, sperimenta il segreto della vita che non muore.\nL'insegnamento di Ges\u00f9 offre una regola fondamentale: il valore della vita non si misura e non dipende in alcun modo dai beni che l'uomo possiede.\nCerchiamo una saziet\u00e0 che spesso ci riempie di un profondo vuoto ignorando che nei forzieri dell'avere, nell'ora della morte e dell'incontro con Dio che render\u00e0 manifesto ci\u00f2 che ognuno di noi ha pensato, detto e fatto nei giorni della vita terrena, troveremo solo un'inquietante scarsit\u00e0 di beni spirituali, troveremo tutto ci\u00f2 che abbiamo perduto.\nIn quell'ora sar\u00e0 evidente la verit\u00e0 di ci\u00f2 che si \u00e8 vissuto, ovvero dell'aver tenuto conto o meno della volont\u00e0 di Dio che tutti gli esseri umani siano fratelli e sorelle e partecipino con giustizia alla tavola dei beni della terra, in quella condivisione capace di combattere la povert\u00e0. La gioia \u00e8 puro dono e le sue radici affondano solo nel mistero di Dio.", "riflettere": "Dio ci chieder\u00e0 conto di come abbiamo deciso di vivere la nostra vita e ad emergere sar\u00e0 l'ottusa follia di chi non \u00e8 stato capace di costruire nulla che rimanga, dimenticando che la vita ha un termine e che anche i giorni hanno una fine. Sostituisco Dio con un idolo? Lego la mia felicit\u00e0 al possesso delle cose materiali? Condivido ci\u00f2 che ho con il prossimo e lo dono sentendomi parte di una realt\u00e0 pi\u00f9 alta che \u00e8 quella con Dio?", "preghfin": "Mio Dio, nulla mi appartiene, i miei raccolti, i miei successi, il mio stesso respiro.\nOgni istante appartiene a te.\nConcedimi la grazia di sentirmi ricco di te, ricco di amore per il prossimo\ne riempire i miei granai di Te, delle tue benedizioni, di legami,\ndi strade percorse insieme ai fratelli, di sensazioni di pace e attimi di silenzio e ascolto.\nOgni giorno \u00e8 tuo, ogni giorno sia rivolto e dedicato al Cielo e al giorno del giudizio."}