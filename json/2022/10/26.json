{"day": 26, "month": 10, "year": 2022, "weekday": 3, "date_str": "mercoled\u00ec 26 ottobre 2022", "quotes": "Ef 6,1-9; Sal 144", "quote_vangelo": "secondo Luca (13,22-30)", "curatore": "Pasqua Cocomazzi", "prevangelo": "", "indications": "", "preghiniz": "Fedele \u00e8 il Signore in tutte le sue parole.\nTi lodino, Signore, tutte le tue opere\ne ti benedicano i tuoi fedeli.\nDicano la gloria del tuo regno\ne parlino della tua potenza.\nPer far conoscere agli uomini le tue imprese\ne la splendida gloria del tuo regno.\nIl tuo regno \u00e8 un regno eterno,\nil tuo dominio si estende per tutte le generazioni.\nFedele \u00e8 il Signore in tutte le sue parole\ne buono in tutte le sue opere.\nIl Signore sostiene quelli che vacillano\ne rialza chiunque \u00e8 caduto.\n<i>(Salmo 144)</i>", "vangelo": "In quel tempo, Ges\u00f9 passava insegnando per citt\u00e0 e villaggi, mentre era in cammino verso Gerusalemme. Un tale gli chiese: \u00abSignore, sono pochi quelli che si salvano?\u00bb.\nDisse loro: \u00abSforzatevi di entrare per la porta stretta, perch\u00e9 molti, io vi dico, cercheranno di entrare, ma non ci riusciranno. Quando il padrone di casa si alzer\u00e0 e chiuder\u00e0 la porta, voi, rimasti fuori, comincerete a bussare alla porta, dicendo: \u201cSignore, aprici!\u201d. Ma egli vi risponder\u00e0: \u201cNon so di dove siete\u201d. Allora comincerete a dire: \u201cAbbiamo mangiato e bevuto in tua presenza e tu hai insegnato nelle nostre piazze\u201d. Ma egli vi dichiarer\u00e0: \u201cVoi, non so di dove siete. Allontanatevi da me, voi tutti operatori di ingiustizia!\u201d. L\u00e0 ci sar\u00e0 pianto e stridore di denti, quando vedrete Abramo, Isacco e Giacobbe e tutti i profeti nel regno di Dio, voi invece cacciati fuori.\nVerranno da oriente e da occidente, da settentrione e da mezzogiorno e siederanno a mensa nel regno di Dio. Ed ecco, vi sono ultimi che saranno primi, e vi sono primi che saranno ultimi\u00bb.", "medita": "Il cammino delle folle con Ges\u00f9 aumenta il suo ritmo man mano che si avverte la vicinanza di Gerusalemme; si inizia a percepire nell'aria il timore per il suo destino, quando una domanda carica di ansia si leva: \u201cSignore, sono pochi quelli che sono salvati?\u201d. \u00c8 una domanda che abita ancora oggi i nostri cuori: la salvezza sar\u00e0 riservata a pochi giusti oppure la misericordia di Dio aprir\u00e0 le porte del cielo a molti?\nLa salvezza ha come porta l'umilt\u00e0 di convertirsi e accettare di vivere della misericordia di Dio, \u00e8 accettare la morte dell'io per vivere di Dio. La salvezza \u00e8 per chi accetta la volont\u00e0 di Dio, per chi non soccombe all'ultimo momento e persevera nel combattimento quasi fisico della preghiera. La salvezza nostra e delle nostre relazioni \u00e8 una questione di dialogo e di ardente desiderio.\nLa porta per accedervi \u00e8 stretta ma a misura d'uomo, di un uomo nudo ed essenziale, che ha lasciato tutto ci\u00f2 di cui si gonfia; la porta \u00e8 stretta, ma \u00e8 aperta e la casa \u00e8 grande come il mondo e contiene le quattro direzioni. L'insegnamento \u00e8 chiaro: fatti piccolo, e la porta si far\u00e0 grande.\nC'\u00e8 un tempo per la salvezza, che dura una vita intera ma che non \u00e8 totalmente in nostro potere: \u00e8 fatta di occasioni di salvezza, di incontri, di istanti in cui cogliere la grazia.\nAlcuni busseranno ma non sar\u00e0 loro aperto. Il tempo \u00e8 passato. Il Signore non riconoscer\u00e0 chi ha vissuto la fede con la sola esteriorit\u00e0, impedendo alla grazia di Dio di infiammare il cuore, chi per una vita intera \u00e8 stato \u201coperatore di iniquit\u00e0\u201d. Anche se sembreremo i primi agli occhi del mondo, saremo gli ultimi.\nGes\u00f9 ci invita a seguirlo e a fidarci delle sue parole, perch\u00e9 conoscendolo, pur dovendo attraversare la porta stretta, impariamo a vivere davvero.", "riflettere": "Come vivo la mia partecipazione all'eucarestia ed alla preghiera personale e comunitaria? Il mio cuore, la mia mente e la mia volont\u00e0 sono integrati mentre vivo tali momenti? In che occasione ho sentito di aver messo il Signore al primo posto nella mia vita? Cosa invece mi ha ostacolato quando non \u00e8 andata cos\u00ec?", "preghfin": "Padre, la porta della tua casa \u00e8 stretta, piccola, a misura di bambino.\nAiutaci a lasciare le cose ingombranti, gli attaccamenti esasperati,\nper affidarci alla tua bont\u00e0,\ncome un bimbo si affida alle braccia del padre.\nLa porta \u00e8 stretta, ma aperta per ognuno di noi\nche veniamo da oriente e da occidente\ne ci riconosciamo fratelli bisognosi di salvezza.\nLa salvezza \u00e8 accoglierti in noi e lasciarti cambiare pensieri, emozioni, gesti, parole.\nTu ci dai i tuoi occhi di bont\u00e0 e ci tieni sul tuo Cuore.\nDio della misericordia, insegnaci gesti di misericordia;\nDio dell'accoglienza, insegnaci gesti di accoglienza e di comunione. Amen."}