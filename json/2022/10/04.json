{"day": 4, "month": 10, "year": 2022, "weekday": 2, "date_str": "marted\u00ec 4 ottobre 2022", "quotes": "Gal 6,14-18; Sal 15", "quote_vangelo": "secondo Matteo (11,25-30)", "curatore": "Pasqua Cocomazzi", "prevangelo": "", "indications": "San Francesco di Assisi", "preghiniz": "O alto e glorioso Dio,\nillumina le tenebre del cuore mio.\nDammi una fede retta,\nsperanza certa,\ncarit\u00e0 perfetta\ne umilt\u00e0 profonda.\nDammi, Signore, senno e discernimento\nper compiere la tua vera e santa volont\u00e0.\nAmen.", "vangelo": "In quel tempo Ges\u00f9 disse: \u00abTi rendo lode, Padre, Signore del cielo e della terra, perch\u00e9 hai nascosto queste cose ai sapienti e ai dotti e le hai rivelate ai piccoli. S\u00ec, o Padre, perch\u00e9 cos\u00ec hai deciso nella tua benevolenza. Tutto \u00e8 stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorr\u00e0 rivelarlo.\nVenite a me, voi tutti che siete stanchi e oppressi, e io vi dar\u00f2 ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti \u00e8 dolce e il mio peso leggero\u00bb.", "medita": "Per andare a Ges\u00f9, serve avere Fede in Ges\u00f9. Per avere Fede, bisogna conoscerLo. Per conoscerLo \u00e8 importante fissare i suoi occhi sulla Croce ed essere capaci di sostenere il suo sguardo.\nIl cammino spirituale di San Francesco, il poverello di Assisi, il \u201cpiccolo\u201d, parte da questo incrocio di sguardi che provoca la scintilla che accende l'esperienza della Grazia che trasforma, dell'essere amati senza merito.\nFrancesco comprende questa immensa verit\u00e0, lascia tutto e va, e canta la vita, la morte, il creato e come San Paolo dir\u00e0: \u00abQuanto a me non ci sia altro vanto che nella croce del Signore nostro Ges\u00f9 Cristo\u00bb (Gal 6, 14).\nDio si rivela agli umili, a chi riconosce di essere sotto il duro giogo del peccato, e li invita a cercare la salvezza in Lui. Per andare, occorre lasciare e piegare il collo al giogo di Cristo.\nIl suo giogo \u00e8 dolce e il peso leggero, dolce musica, buona notizia. Non c'\u00e8 sforzo da fare per vivere secondo la Parola del Signore, piuttosto uno stile improntato alla mitezza e alla tenerezza, le tipiche caratteristiche dei \u201cpiccoli\u201d. La legge di Ges\u00f9 non produce degli uomini sottomessi come schiavi, la legge di Ges\u00f9 \u00e8 amore: prendiamo su di noi l'impegno dell'amore, prendiamoci cura, con tenerezza e seriet\u00e0, di noi stessi, degli altri e del creato, diffondiamo la tenerezza di Dio iniziando dai piccoli, dai peccatori, gli ultimi della fila.\nI piccoli, i poveri, gli umili, i bambini sanno penetrare i misteri del Regno: impariamo da loro a lasciarci amare e condurre nella vita, e troveremo ristoro per le nostre anime.", "riflettere": "Stai portando il giogo di Cristo con gioia? Ti stai sottomettendo a Lui in ogni cosa? Stai sottoponendo i tuoi ragionamenti alle verit\u00e0 di Cristo? Stai ricordando che l'unico modo per stare vicino a Cristo \u00e8 di essere come un piccolo fanciullo, ovvero di essere umile, e di camminare per fede, accettando le prove che Dio ti d\u00e0? Stai imparando da Cristo? Imparare richiede impegno e tempo; soprattutto, imparare da Cristo richiede un cuore aperto. Ti stai riposando in Cristo, fiducioso della sua cura perfetta, oppure, stai cercando il tuo riposo altrove, dimenticando che non esiste altro riposo? Quanto \u00e8 importante imparare da Cristo! Solo cos\u00ec, possiamo camminare nella luce!", "preghfin": "Signore,\nproprio quando la fatica e le oppressioni colpiscono duro,\ndonami un cuore mite e il coraggio di prendere su di me il tuo giogo d'amore,\naffinch\u00e9 io senta forte il legame indissolubile che ci lega.\nAccoglimi, donami riposo e conforto, pazienza, dolcezza e perdono.\n\u201cIl mio cuore \u00e8 inquieto, finch\u00e9 non riposa in te\u201d (Sant'Agostino)."}