{"day": 11, "month": 8, "year": 2022, "weekday": 4, "date_str": "gioved\u00ec 11 agosto 2022", "quotes": "Ez 12,1-12; Sal 77", "quote_vangelo": "secondo Matteo (18,21-19,1)", "curatore": "Alfredo e Giovanna Capparelli", "prevangelo": "", "indications": "Santa Chiara", "preghiniz": "Il loro cuore non era costante verso di lui\ne non erano fedeli alla sua alleanza.\nMa lui, misericordioso, perdonava la colpa,\ninvece di distruggere.\nMolte volte trattenne la sua ira\ne non scaten\u00f2 il suo furore;\nricordava che essi sono di carne,\nun soffio che va e non ritorna.\n<i>(Salmo 77)</i>", "vangelo": "In quel tempo, Pietro si avvicin\u00f2 a Ges\u00f9 e gli disse: \u00abSignore, se il mio fratello commette colpe contro di me, quante volte dovr\u00f2 perdonargli? Fino a sette volte?\u00bb.\nE Ges\u00f9 gli rispose: \u00abNon ti dico fino a sette volte, ma fino a settanta volte sette.\nPer questo, il regno dei cieli \u00e8 simile a un re che volle regolare i conti con i suoi servi. Aveva cominciato a regolare i conti, quando gli fu presentato un tale che gli doveva diecimila talenti. Poich\u00e9 costui non era in grado di restituire, il padrone ordin\u00f2 che fosse venduto lui con la moglie, i figli e quanto possedeva, e cos\u00ec saldasse il debito. Allora il servo, prostrato a terra, lo supplicava dicendo: \u201cAbbi pazienza con me e ti restituir\u00f2 ogni cosa\u201d. Il padrone ebbe compassione di quel servo, lo lasci\u00f2 andare e gli condon\u00f2 il debito.\nAppena uscito, quel servo trov\u00f2 uno dei suoi compagni, che gli doveva cento denari. Lo prese per il collo e lo soffocava, dicendo: \u201cRestituisci quello che devi!\u201d. Il suo compagno, prostrato a terra, lo pregava dicendo: \u201cAbbi pazienza con me e ti restituir\u00f2\u201d. Ma egli non volle, and\u00f2 e lo fece gettare in prigione, fino a che non avesse pagato il debito.\nVisto quello che accadeva, i suoi compagni furono molto dispiaciuti e andarono a riferire al loro padrone tutto l'accaduto. Allora il padrone fece chiamare quell'uomo e gli disse: \u201cServo malvagio, io ti ho condonato tutto quel debito perch\u00e9 tu mi hai pregato. Non dovevi anche tu aver piet\u00e0 del tuo compagno, cos\u00ec come io ho avuto piet\u00e0 di te?\u201d. Sdegnato, il padrone lo diede in mano agli aguzzini, finch\u00e9 non avesse restituito tutto il dovuto.\nCos\u00ec anche il Padre mio celeste far\u00e0 con voi se non perdonerete di cuore, ciascuno al proprio fratello\u00bb.\nTerminati questi discorsi, Ges\u00f9 lasci\u00f2 la Galilea e and\u00f2 nella regione della Giudea, al di l\u00e0 del Giordano.", "medita": "Il perdono \u00e8 una delle novit\u00e0 pi\u00f9 grandi introdotte da Ges\u00f9. Il perdono \u00e8 il penultimo gradino nella scala dell'amore. Prima viene la giustizia, poi la solidariet\u00e0, poi la compassione/empatia, poi il perdono ed infine la croce, cio\u00e8 la disponibilit\u00e0 a donare la vita al Signore e ai fratelli. Il perdono \u00e8 necessario affinch\u00e9 la grazia di Dio possa operare in noi. \u201cTutto comprendere \u00e8 tutto perdonare\u201d; se non comprendiamo che il male fa male prima di tutto a chi lo compie e che tutti abbiamo bisogno di perdono perch\u00e9 nessuno (eccetto Ges\u00f9 e Maria) \u00e8 estraneo all'esperienza del peccato, avremo sempre dentro di noi un sentimento di rabbia e un desiderio di vendetta che ci impedisce di affermare \u201cIo ho tutto\u201d, \u201cSe ho Dio, niente mi manca\u201d, per cui l'offesa di mio fratello, anche se grande, non mi toglie niente di cui ho veramente bisogno. Il perdonare \u00e8 un'arte che si impara lentamente perch\u00e9 il veleno dell'odio si allontana lentamente dal nostro cuore; il Signore ci dice di perdonare settanta volte sette, non una volta per sempre; quando ci saremo esercitati nell'arte del perdono per 490 volte vedremo che a quel punto il perdono ci verr\u00e0 abituale, l'odio si sar\u00e0 trasformato in amore.", "riflettere": "Abbiamo la consapevolezza che, se ci riconosciamo amati da Dio, niente ci manca di cui abbiamo veramente bisogno? Siamo consapevoli che il fratello che ci fa del male non pu\u00f2 toglierci la gioia di essere amati da Dio che \u00e8 ci\u00f2 che pi\u00f9 conta nella vita?", "preghfin": "Insegnami quell'amore che \u00e8 sempre paziente e sempre gentile;\nmai geloso, presuntuoso, egoista o permaloso;\nl'amore che prova gioia nella verit\u00e0,\nsempre pronto a perdonare,\na credere, a sperare e a sopportare.\n<i>(Madre Teresa di Calcutta, </i>Insegnami l'amore<i>)</i>"}