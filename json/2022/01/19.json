{"day": 19, "month": 1, "year": 2022, "weekday": 3, "date_str": "mercoled\u00ec 19 gennaio 2022", "quotes": "1Sam 17,32-33.37.40-51; Sal 143", "quote_vangelo": "secondo Marco (3,1-6)", "curatore": "Angela Castino, Edoardo Cortese, Domenico Coviello", "prevangelo": "", "indications": "", "preghiniz": "Signore, che cos'\u00e8 un uomo perch\u00e9 te ne curi?\nUn figlio d'uomo perch\u00e9 te ne dia pensiero?\nL'uomo \u00e8 come un soffio,\ni suoi giorni come ombra che passa.\nSignore, piega il tuo cielo e scendi,\ntocca i monti ed essi fumeranno.\nLe tue folgori disperdano i nemici,\nlancia frecce, sconvolgili.\n<i>(Salmo 143)</i>", "vangelo": "In quel tempo, Ges\u00f9 entr\u00f2 di nuovo nella sinagoga. Vi era l\u00ec un uomo che aveva una mano paralizzata, e stavano a vedere se lo guariva in giorno di sabato, per accusarlo.\nEgli disse all'uomo che aveva la mano paralizzata: \u00ab\u00c0lzati, vieni qui in mezzo!\u00bb. Poi domand\u00f2 loro: \u00ab\u00c8 lecito in giorno di sabato fare del bene o fare del male, salvare una vita o ucciderla?\u00bb. Ma essi tacevano. E guardandoli tutt'intorno con indignazione, rattristato per la durezza dei loro cuori, disse all'uomo: \u00abTendi la mano!\u00bb. Egli la tese e la sua mano fu guarita.\nE i farisei uscirono subito con gli erodiani e tennero consiglio contro di lui per farlo morire.", "medita": "Ges\u00f9 deve morire, \u00e8 troppo pericoloso. Cos\u00ec pensano i farisei e gli erodiani, i fanatici custodi del potere religioso e civile, i quali si riuniscono per tramare nell'ombra contro un profeta che, facendo il bene nel nome di Dio padre amorevole in giorno di sabato, li svergogna. Ges\u00f9 infatti non osserva le prescrizioni del sabato in modo bigotto e passivo, o, peggio, ideologico e fanatico, sotto il basto della paura di trasgredire le regole per ubbidire a un Dio-padrone, onnipotente motore immobile del cosmo ma incapace di amare gli esseri umani e il creato. Al contrario, egli rovescia la prospettiva da cui leggere la Bibbia, la capovolge restituendole la sua vera essenza: \u00e8 il sabato che \u00e8 fatto per l'uomo e non l'uomo per il sabato. Un uomo con la mano paralizzata \u00e8 ultimo, \u00e8 scartato. Proprio per lui \u00e8 venuto Ges\u00f9, che lo guarisce in giorno di sabato, trasgredendo le regole di un ordinamento religioso sfigurato, strumento di potere e sottomissione delle coscienze da parte di interpreti ipocriti della Parola. Quelli che Ges\u00f9, colmo di rabbia e indignazione, arriver\u00e0 a definire \u201csepolcri imbiancati\u201d, capaci di tacere in un silenzio di morte di fronte alla domanda se sia lecito salvare una vita o ucciderla in giorno di sabato. Come se bene e male valgano allo stesso modo, cio\u00e8 nulla, rispetto alla necessit\u00e0 di conservare il potere. La risposta di Ges\u00f9 \u00e8 la guarigione dell'uomo dalla mano paralizzata, \u00e8 la salvezza per tutti. Fino a dare la vita lasciandosi mettere a morte, senza sfuggire al proprio destino. Un destino di resurrezione.", "riflettere": "Affidiamoci a Ges\u00f9 che ci guarisce, anche in giorno di sabato, cio\u00e8 superando le regole, le abitudini, gli schemi mentali e istituzionali. La sua urgenza \u00e8 la salvezza per ciascun uomo, nessuno escluso.", "preghfin": "Tu vieni a turbarci,\nvento dello spirito.\nTu sei l'altro che \u00e8 in noi.\nTu sei il soffio che anima\ne sempre scompare.\nTu sei il fuoco\nche brucia per illuminare.\nAttraverso i secoli e le moltitudini\nTu corri come un sorriso\nper far impallidire le pretese\ndegli uomini.\n<i>(David Maria Turoldo)</i>"}