{"day": 5, "month": 12, "year": 2021, "weekday": 7, "date_str": "domenica 5 dicembre 2021", "quotes": "Bar 5,1-9; Sal 125; Fil 1,4-6.8-11", "quote_vangelo": "secondo Luca (3,1-6)", "curatore": "Michela e Roberto Roncella", "prevangelo": "", "indications": "Salterio: seconda settimana", "preghiniz": "Ascolter\u00f2 che cosa dice Dio, il Signore:\negli annuncia la pace\nper il suo popolo, per i suoi fedeli,\nper chi ritorna a lui con fiducia.\nS\u00ec, la sua salvezza \u00e8 vicina a chi lo teme,\nperch\u00e9 la sua gloria abiti la nostra terra.\nAmore e verit\u00e0 s'incontreranno,\ngiustizia e pace si baceranno.\nVerit\u00e0 germoglier\u00e0 dalla terra\ne giustizia si affaccer\u00e0 dal cielo.\nCerto, il Signore doner\u00e0 il suo bene\ne la nostra terra dar\u00e0 il suo frutto;\ngiustizia camminer\u00e0 davanti a lui:\ni suoi passi tracceranno il cammino.\n<i>(Salmo 84)</i>", "vangelo": "Nell'anno quindicesimo dell'impero di Tiberio Cesare, mentre Ponzio Pilato era governatore della Giudea, Erode tetr\u00e0rca della Galilea, e Filippo, suo fratello, tetr\u00e0rca dell'Itur\u00e8a e della Tracon\u00ectide, e Lis\u00e0nia tetr\u00e0rca dell'Abil\u00e8ne, sotto i sommi sacerdoti Anna e C\u00e0ifa, la parola di Dio venne su Giovanni, figlio di Zaccar\u00eca, nel deserto.\nEgli percorse tutta la regione del Giordano, predicando un battesimo di conversione per il perdono dei peccati, com'\u00e8 scritto nel libro degli oracoli del profeta Isa\u00eca: \u00abVoce di uno che grida nel deserto: Preparate la via del Signore, raddrizzate i suoi sentieri!\nOgni burrone sar\u00e0 riempito, ogni monte e ogni colle sar\u00e0 abbassato; le vie tortuose diverranno diritte e quelle impervie, spianate. Ogni uomo vedr\u00e0 la salvezza di Dio!\u00bb.", "medita": "\u00c8 giunto il tempo dell'ultima profezia, prima che nuovi avvenimenti aprano la strada di una alleanza nuova e Dio ponga la sua tenda tra gli uomini. Un tempo ben preciso, nella storia e nella terra di Israele, qualificato dall'evangelista, come fanno solitamente gli storici, dai nomi dei potenti di vario tipo, politico e religioso, presenti sulla scena. L'ultimo profeta della prima alleanza \u00e8 Giovanni, parente di Ges\u00f9, secondo il racconto dell'evangelista, che intreccia le vite di questi cugini cos\u00ec diversi, ma uniti dalla ricerca di un Dio dal volto nuovo, oltre lo schermo impenetrabile creato dall'autorit\u00e0 del tempio, detentrice della legge e dispensatrice in esclusiva dell'immagine e del comando divino.\nComprendiamo lo sforzo di Luca, seguace di Ges\u00f9, di capire il senso della missione di Giovanni: umanamente potremmo pensare a due diversi predicatori, con stili opposti e quasi in competizione tra loro, nel raggiungere i molti che aspirano a una salvezza diversa dall'osservanza vuota di precetti. La soluzione infine si manifesta riconoscendo nell'austerit\u00e0 di Giovanni, che ha vissuto in regioni deserte fino al giorno della sua manifestazione a Israele, la voce che invita ad alzarsi, a preparare la via del Signore. La via della salvezza, descritta come il tracciato di una moderna autostrada, che porter\u00e0 Dio nella vita degli uomini.", "riflettere": "Noi prepariamo la via del Signore e raddrizziamo i suoi sentieri quando esaminiamo la nostra coscienza, quando scrutiamo i nostri atteggiamenti, per cacciare via atteggiamenti peccaminosi che non sono da Dio: il successo a tutti i costi; il potere a scapito dei pi\u00f9 deboli; la sete di ricchezze; il piacere a qualsiasi prezzo. (Papa Francesco, dall'Angelus del 4 dicembre 2016)", "preghfin": "O Cristo, stella radiosa del mattino,\nincarnazione dell'infinito amore,\nsalvezza sempre invocata e sempre attesa,\ntutta la Chiesa ora ti grida come la sposa pronta per le nozze:\nvieni Signore Ges\u00f9,\nunica speranza del mondo.\n<i>(dalla liturgia)</i>"}