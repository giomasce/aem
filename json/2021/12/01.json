{"day": 1, "month": 12, "year": 2021, "weekday": 3, "date_str": "mercoled\u00ec 1 dicembre 2021", "quotes": "Is 25,6-10a; Sal 22", "quote_vangelo": "secondo Matteo (15,29-37)", "curatore": "Michela e Roberto Roncella", "prevangelo": "", "indications": "Tempo di avvento\nSalterio: prima settimana", "preghiniz": "Benedici il Signore, anima mia!\nSei tanto grande, Signore, mio Dio!\nSei rivestito di maest\u00e0 e di splendore,\navvolto di luce come di un manto,\ntu che distendi i cieli come una tenda.\nTutti da te aspettano\nche tu dia loro cibo a tempo opportuno.\nTu lo provvedi, essi lo raccolgono;\napri la tua mano, si saziano di beni.\nVoglio cantare al Signore finch\u00e9 ho vita,\ncantare inni al mio Dio finch\u00e9 esisto.\n<i>(Salmo 103)</i>", "vangelo": "In quel tempo, Ges\u00f9 giunse presso il mare di Galilea e, salito sul monte, l\u00ec si ferm\u00f2. Attorno a lui si radun\u00f2 molta folla, recando con s\u00e9 zoppi, storpi, ciechi, sordi e molti altri malati; li deposero ai suoi piedi, ed egli li guar\u00ec, tanto che la folla era piena di stupore nel vedere i muti che parlavano, gli storpi guariti, gli zoppi che camminavano e i ciechi che vedevano. E lodava il Dio d'Israele.\nAllora Ges\u00f9 chiam\u00f2 a s\u00e9 i suoi discepoli e disse: \u00abSento compassione per la folla. Ormai da tre giorni stanno con me e non hanno da mangiare. Non voglio rimandarli digiuni, perch\u00e9 non vengano meno lungo il cammino\u00bb. E i discepoli gli dissero: \u00abCome possiamo trovare in un deserto tanti pani da sfamare una folla cos\u00ec grande?\u00bb.\nGes\u00f9 domand\u00f2 loro: \u00abQuanti pani avete?\u00bb. Dissero: \u00abSette, e pochi pesciolini\u00bb.\nDopo aver ordinato alla folla di sedersi per terra, prese i sette pani e i pesci, rese grazie, li spezz\u00f2 e li dava ai discepoli, e i discepoli alla folla.\nTutti mangiarono a saziet\u00e0. Portarono via i pezzi avanzati: sette sporte piene.", "medita": "Ges\u00f9 va, sale, si ferma. Molti lo seguono, dice il vangelo di Matteo, una folla; e questo termine ritorna ripetuto cinque volte in appena sei versetti. \u00c8 una folla che non lo lascia, gli si fa intorno e si porta dietro una \u201csotto-folla\u201d di malati; \u00e8 la manovra di accerchiamento di un'umanit\u00e0 sofferente. La lista delle infermit\u00e0 non \u00e8 casuale, richiama la visione profetica di Isaia (il brano che Ges\u00f9 legge nella sinagoga a Nazareth) e, ancora, quella stessa che utilizza per rispondere al Battista: se i muti parlano, gli storpi sono guariti, gli zoppi camminano e i ciechi vedono, ecco, il regno \u00e8 arrivato.\nDi fronte alle guarigioni scaturisce lo stupore e poi subito la lode: \u201cLodavano il Dio d'Israele\u201d. La folla vede l'uscita dalle infermit\u00e0 come un segno della benevolenza di Dio: riconoscono che \u00e8 il Dio della Promessa che si sta manifestando, e la reazione di Ges\u00f9 non \u00e8 altro che il riconoscimento di Dio stesso per il suo popolo. Il brano che la liturgia ci propone ha al centro questo reciproco trovarsi e riconoscersi, tra Dio e il suo popolo. Rimane una sproporzione evidente: non hanno capito davvero chi \u00e8 Ges\u00f9, finora gli vanno solo dietro come a uno che risolve problemi, non cercano altro o poco di pi\u00f9; ma lui si accontenta di questo poco e su questo costruisce il dono del pane, il banchetto della vita, il dono di s\u00e9.\nLa compassione \u00e8 l'attributo di Dio, \u00e8 ci\u00f2 che ci fa intravedere Dio nel Samaritano e nel padre misericordioso delle parabole; in questo caso per\u00f2 Ges\u00f9 stesso la esprime in prima persona: \u00e8 Ges\u00f9, \u00e8 Dio, che dice \u201csento compassione\u201d. Ges\u00f9 d\u00e0 voce alla compassione di Dio e l'argomenta con discorso da madre: come \u00e8 possibile che vi lasci andare via e non mi curo di farvi mangiare\u2026\nI discepoli intravedono un sogno impossibile e oppongono considerazioni improntate a grande ragionevolezza sul luogo e le quantit\u00e0, ma il Dio compassionevole non permette che il suo amore venga ridimensionato, e piuttosto abbraccia anche loro dentro il progetto, protagonisti insieme a lui.", "riflettere": "Sette pani: il numero della perfezione e della totalit\u00e0 per Israele. Sette pani: la totalit\u00e0 di ci\u00f2 che sei, la pienezza di ci\u00f2 che sai, se messo in gioco, pu\u00f2 sfamare l'umanit\u00e0. Ges\u00f9, in questo prossimo Natale, ci svela il volto di un Dio che ci chiede una mano a salvare il mondo. Lo vogliamo davvero un Dio cos\u00ec? (Paolo Curtaz)", "preghfin": "Tu o Signore, sei il mio pane,\nsenza di te non posso vivere;\nnon saprei dove andare senza di te,\nnon saprei cosa fare e cosa dire, senza di te.\nSignore, tu sei il mio nutrimento,\nsei la forza per la quale tu mi darai la grazia\ndi spezzare anche per gli altri questo nutrimento giorno per giorno.\nSaremo anche noi il pane del Signore,\npane distribuito,\npane, se il Signore lo vorr\u00e0, anche spezzato,\nmacinato, diventato ostia di umilt\u00e0.\n<i>(Carlo Maria Martini)</i>"}