{"day": 9, "month": 12, "year": 2021, "weekday": 4, "date_str": "gioved\u00ec 9 dicembre 2021", "quotes": "Is 41,13-20; Sal 144", "quote_vangelo": "secondo Matteo (11,11-15)", "curatore": "Michela e Roberto Roncella", "prevangelo": "", "indications": "", "preghiniz": "Tu sei giusto, Signore,\ne retto nei tuoi giudizi.\nCon giustizia hai promulgato i tuoi insegnamenti\ne con grande fedelt\u00e0.\nUno zelo ardente mi consuma,\nperch\u00e9 i miei avversari dimenticano le tue parole.\nLimpida e pura \u00e8 la tua promessa\ne il tuo servo la ama.\nIo sono piccolo e disprezzato:\nnon dimentico i tuoi precetti.\nLa tua giustizia \u00e8 giustizia eterna\ne la tua legge \u00e8 verit\u00e0.\n<i>(Salmo 118)</i>", "vangelo": "In quel tempo, Ges\u00f9 disse alle folle: \u00abIn verit\u00e0 io vi dico: fra i nati da donna non \u00e8 sorto alcuno pi\u00f9 grande di Giovanni il Battista; ma il pi\u00f9 piccolo nel regno dei cieli \u00e8 pi\u00f9 grande di lui.  Dai giorni di Giovanni il Battista fino ad ora, il regno dei cieli subisce violenza e i violenti se ne impadroniscono.  Tutti i Profeti e la Legge infatti hanno profetato fino a Giovanni. E, se volete comprendere, \u00e8 lui quell'El\u00eca che deve venire.  Chi ha orecchi, ascolti!\u00bb.", "medita": "Ges\u00f9 torna ancora a interpretare i segni e le aspettative presenti in modo tangibile nel popolo, il popolo eletto di Israele. Sono tempi di attesa, segnati dall'oppressione militare e politica dell'impero romano e dalla staticit\u00e0 religiosa, controllata da un'\u00e9lite che ha ridotto la Legge e il Tempio a strumenti di conservazione sociale. Tempi in cui ha trovato un grande seguito Giovanni il Battista, con la sua proposta di ricerca sincera: vivendo personalmente l'ascesi del deserto, lontano da tentazioni di ricchezza e potere, poteva credibilmente proporre in modo universale l'attesa sobria di un messia che non avrebbe tardato. Ges\u00f9 riconosce in Giovanni il compimento della prima alleanza, la figura di quell'Elia, padre di tutti i profeti, il cui ritorno era atteso come segno dell'avvento del Regno. Giovanni \u00e8 il pi\u00f9 grande tra i nati di donna, ma il suo annuncio si ferma alla soglia del mondo nuovo che sta per essere donato ed \u00e8 un annuncio senza certezze, che in una parabola di vita drammatica si trasforma infine nella domanda: \u201cSei tu?\u201d. Voce che grida nel deserto in attesa che prenda forma la Parola.", "riflettere": "Giovanni Battista \u00e8 il pi\u00f9 grande tra i mortali, pi\u00f9 di Abramo, di Mos\u00e8 e di Elia. In lui la storia precedente confluisce per sfociare nel suo compimento. I suoi occhi hanno visto, le sue orecchie hanno udito e le sue mani hanno toccato colui che gli altri, solo da lontano, hanno desiderato, sognato e annunciato. (Padre Silvano Fausti)", "preghfin": "Dio della libert\u00e0\nche prepari le tue vie\nsovvertendo i nostri cammini,\nDio di speranza nella desolazione\ne di desolazione nella falsa speranza,\ndonaci di lasciarci sovvertire da te,\nper vivere fino in fondo\nla santa inquietudine,\nche apre il cuore e la vita\nall'avvento del Tuo Figlio,\nil liberatore fra noi. Amen. Alleluia!\n<i>(Bruno Forte)</i>"}