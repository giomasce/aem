{"day": 8, "month": 12, "year": 2021, "weekday": 3, "date_str": "mercoled\u00ec 8 dicembre 2021", "quotes": "Gn 3,9-15.20; Sal 97; Ef 1,3-6.11-12", "quote_vangelo": "secondo Luca (1,26-38)", "curatore": "Michela e Roberto Roncella", "prevangelo": "", "indications": "Immacolata Concezione\ndella beata Vergine Maria", "preghiniz": "Io gioisco pienamente nel Signore,\nla mia anima esulta nel mio Dio,\nperch\u00e9 mi ha rivestito delle vesti della salvezza,\nmi ha avvolto con il mantello della giustizia,\ncome uno sposo si mette il diadema\ne come una sposa si adorna di gioielli.\nPoich\u00e9, come la terra produce i suoi germogli\ne come un giardino fa germogliare i suoi semi,\ncos\u00ec il Signore Dio far\u00e0 germogliare la giustizia\ne la lode davanti a tutte le genti.\n<i>(Isaia 61, 10--11)</i>", "vangelo": "In quel tempo, l'angelo Gabriele fu mandato da Dio in una citt\u00e0 della Galilea, chiamata N\u00e0zaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: \u00abRall\u00e9grati, piena di grazia: il Signore \u00e8 con te\u00bb.\nA queste parole ella fu molto turbata e si domandava che senso avesse un saluto come questo. L'angelo le disse: \u00abNon temere, Maria, perch\u00e9 hai trovato grazia presso Dio. Ed ecco, concepirai un figlio, lo darai alla luce e lo chiamerai Ges\u00f9. Sar\u00e0 grande e verr\u00e0 chiamato Figlio dell'Altissimo; il Signore Dio gli dar\u00e0 il trono di Davide suo padre e regner\u00e0 per sempre sulla casa di Giacobbe e il suo regno non avr\u00e0 fine\u00bb.\nAllora Maria disse all'angelo: \u00abCome avverr\u00e0 questo, poich\u00e9 non conosco uomo?\u00bb. Le rispose l'angelo: \u00abLo Spirito Santo scender\u00e0 su di te e la potenza dell'Altissimo ti coprir\u00e0 con la sua ombra. Perci\u00f2 colui che nascer\u00e0 sar\u00e0 santo e sar\u00e0 chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo \u00e8 il sesto mese per lei, che era detta sterile: nulla \u00e8 impossibile a Dio\u00bb.\nAllora Maria disse: \u00abEcco la serva del Signore: avvenga per me secondo la tua parola\u00bb. E l'angelo si allontan\u00f2 da lei.", "medita": "Nell'Annunciazione il saluto di Gabriele alla Vergine di Nazareth si riallaccia all'invito alla gioia messianica: \u00abRallegrati, Maria\u00bb. A questo annuncio approda tutta la storia della salvezza, anzi, in certo modo, la storia stessa del mondo. Se infatti il disegno del Padre \u00e8 di ricapitolare in Cristo tutte le cose (cfr. Ef 1, 10), \u00e8 l'intero universo che in qualche modo \u00e8 raggiunto dal divino favore con cui il Padre si china su Maria per renderla Madre del suo Figlio. A sua volta, tutta l'umanit\u00e0 \u00e8 come racchiusa nel <i>fiat</i> con cui Ella prontamente corrisponde alla volont\u00e0 di Dio.\nDi fronte a ogni mistero del Figlio, Ella ci invita, come nella sua Annunciazione, a porre con umilt\u00e0 gli interrogativi che aprono alla luce, per concludere sempre con l'obbedienza della fede: \u201cSono la serva del Signore, avvenga di me quello che hai detto\u201d. (Giovanni Paolo II, dalla lettera apostolica <i>Rosarum Virginis Mariae</i>)", "riflettere": "Oggi l'angelo ripete a noi: non temere, verr\u00e0 il Signore e ti riempir\u00e0 la vita. Dio cerca madri, e noi, come frammenti di cosmo ospitali, ci prenderemo cura, come madri, della sua Parola, e dei suoi sogni. (Ermes Ronchi)", "preghfin": "Ti adoro, o Padre nostro celeste,\npoich\u00e9 hai deposto nel grembo purissimo di Maria il Tuo Figlio unigenito.\nTi adoro, o Figlio di Dio,\npoich\u00e9 ti sei degnato di entrare nel grembo di Maria\ne sei diventato vero, reale Figlio Suo.\nTi adoro, o Spirito Santo,\npoich\u00e9 ti sei degnato di formare nel grembo immacolato di Maria\nil corpo del Figlio di Dio.\nTi adoro, o Trinit\u00e0 Santissima,\no Dio uno nella Santa Trinit\u00e0,\nper aver nobilitato l'Immacolata in un modo cos\u00ec divino.\n<i>(San Massimiliano Kolbe)</i>"}