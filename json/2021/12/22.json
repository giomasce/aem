{"day": 22, "month": 12, "year": 2021, "weekday": 3, "date_str": "mercoled\u00ec 22 dicembre 2021", "quotes": "1Sam 1,24-28; 1Sam 2,1.4-8", "quote_vangelo": "secondo Luca (1,46-55)", "curatore": "Michela e Roberto Roncella", "prevangelo": "", "indications": "", "preghiniz": "Benedir\u00f2 il Signore in ogni tempo,\nsulla mia bocca sempre la sua lode.\nIo mi glorio nel Signore:\ni poveri ascoltino e si rallegrino.\nMagnificate con me il Signore,\nesaltiamo insieme il suo nome.\nHo cercato il Signore: mi ha risposto\ne da ogni mia paura mi ha liberato.\nGuardate a lui e sarete raggianti.\n<i>(Salmo 33)</i>", "vangelo": "In quel tempo, Maria disse: \u00abL'anima mia magnifica il Signore e il mio spirito esulta in Dio, mio salvatore, perch\u00e9 ha guardato l'umilt\u00e0 della sua serva. D'ora in poi tutte le generazioni mi chiameranno beata.\nGrandi cose ha fatto per me l'Onnipotente e Santo \u00e8 il suo nome; di generazione in generazione la sua misericordia per quelli che lo temono.\nHa spiegato la potenza del suo braccio, ha disperso i superbi nei pensieri del loro cuore; ha rovesciato i potenti dai troni, ha innalzato gli umili; ha ricolmato di beni gli affamati, ha rimandato i ricchi a mani vuote.\nHa soccorso Israele, suo servo, ricordandosi della sua misericordia, come aveva detto ai nostri padri, per Abramo e la sua discendenza, per sempre\u00bb.", "medita": "\u00c8 una preghiera rivoluzionaria, quella di Maria, il canto di una giovane piena di fede, consapevole dei suoi limiti ma fiduciosa nella misericordia divina. Questa piccola donna coraggiosa rende grazie a Dio perch\u00e9 ha guardato la sua piccolezza e per l'opera di salvezza che ha compiuto sul popolo, sui poveri e gli umili. La fede \u00e8 il cuore di tutta la storia di Maria. Il suo cantico ci aiuta a capire la misericordia del Signore come motore della storia, sia di quella personale di ciascuno di noi sia dell'intera umanit\u00e0.\nQuando Dio tocca il cuore di un giovane, di una giovane, questi diventano capaci di azioni veramente grandiose. Le \u201cgrandi cose\u201d che l'Onnipotente ha fatto nell'esistenza di Maria ci parlano anche del nostro viaggio nella vita, che non \u00e8 un vagabondare senza senso, ma un pellegrinaggio che, pur con tutte le sue incertezze e sofferenze, pu\u00f2 trovare in Dio la sua pienezza. (Papa Francesco, <i>Messaggio per la XXXII Giornata Mondiale della Giovent\u00f9</i>)", "riflettere": "Il Magnificat, con il quale la Chiesa conclude ogni giorno i Vespri, \u00e8 il canto di coloro che hanno sperimentato \u201coggi\u201d la salvezza. Esprime la beatitudine di chi ha riconosciuto l'azione di Dio in suo favore, prorompe dal cuore di chi ha accolto il suo Signore. Il termine di tutta la storia sar\u00e0 un canto di gioia senza fine. Questo canto, anticipato da Maria, \u00e8 il frutto maturo dell'ascolto di fede, in cui si svela compiutamente il senso della creazione e della storia. (Padre Silvano Fausti)", "preghfin": "Santa Maria, Vergine della notte,\nnoi t'imploriamo di starci vicino quando incombe il dolore,\ne irrompe la prova, e sibila il vento della disperazione,\ne sovrastano sulla nostra esistenza il cielo nero degli affanni\no il freddo delle delusioni, o l'ala severa della morte. [\u2026]\nRipeti ancora oggi la canzone del Magnif\u00eccat,\ne annuncia straripamenti di giustizia a tutti gli oppressi della terra.\nNon ci lasciare soli nella notte a salmodiare le nostre paure.\nAnzi, se nei momenti dell'oscurit\u00e0 ti metterai vicino a noi\ne ci sussurrerai che anche tu, Vergine dell'avvento,\nstai aspettando la luce, le sorgenti del pianto si disseccheranno sul nostro volto.\nE sveglieremo insieme l'aurora. Cos\u00ec sia.\n<i>(Tonino Bello)</i>"}