{"day": 2, "month": 12, "year": 2021, "weekday": 4, "date_str": "gioved\u00ec 2 dicembre 2021", "quotes": "Is 26,1-6; Sal 117", "quote_vangelo": "secondo Matteo (7,21.24-27)", "curatore": "Michela e Roberto Roncella", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, Ges\u00f9 disse ai suoi discepoli: \u00abNon chiunque mi dice: \u201cSignore, Signore\u201d, entrer\u00e0 nel regno dei cieli, ma colui che fa la volont\u00e0 del Padre mio che \u00e8 nei cieli.\nPerci\u00f2 chiunque ascolta queste mie parole e le mette in pratica, sar\u00e0 simile a un uomo saggio, che ha costruito la sua casa sulla roccia. Cadde la pioggia, strariparono i fiumi, soffiarono i venti e si abbatterono su quella casa, ma essa non cadde, perch\u00e9 era fondata sulla roccia.\nChiunque ascolta queste mie parole e non le mette in pratica, sar\u00e0 simile a un uomo stolto, che ha costruito la sua casa sulla sabbia. Cadde la pioggia, strariparono i fiumi, soffiarono i venti e si abbatterono su quella casa, ed essa cadde e la sua rovina fu grande\u00bb.", "medita": "Nel libro dei Salmi, spesso troviamo l'espressione: \u201cDio \u00e8 la mia roccia e la mia fortezza\u2026 Mio Dio, roccia mia, mio rifugio, mio scudo, la forza che mi salva\u2026\u201d (Sal 18, 3). Le persone che hanno fiducia in questo Dio diventano, a loro volta, una roccia per gli altri. \u201cGuardate ad Abramo, vostro padre, e a Sara vostra madre\u201d (Is 51, 1--2). Il profeta chiede alla gente di non dimenticare il passato. E anche cos\u00ec Matteo esorta le comunit\u00e0 ad avere come base la stessa roccia, per poter essere cos\u00ec loro stessi roccia per rafforzare i loro fratelli e sorelle nella fede. Questa \u00e8 la vocazione delle prime comunit\u00e0, chiamate ad unirsi a Dio, pietra viva, per diventare loro stesse pietre vive, perch\u00e9 ascoltino e mettano in pratica la Parola (Ef 2, 19--22).\nLe due scene della parabola sono identiche, per\u00f2 capitano due cose diverse: la casa costruita sulla roccia resta in piedi, resiste alla pioggia, al vento, alla corrente dei fiumi che la circondano. Quando torna il sole e il sereno, la casetta \u00e8 ancora l\u00ec, salda. Ha tenuto al sicuro i suoi abitanti, perch\u00e9 le sue fondamenta erano profonde, scavate nella roccia.\nInvece la casa costruita sulla sabbia \u00e8 simile ai castelli che costruiamo d'estate in spiaggia! Appena arrivano la pioggia, il vento, la violenza del fiume in piena, la casa crolla, si sbriciola.\nGes\u00f9 spiega che non basta invocare il nome di Dio, non basta dire che si ama il Signore: quello che conta veramente \u00e8 mettere in pratica quello che Lui ci insegna.\n\u00c8 da notare che le due parti della parabola cominciano con le stesse parole: \u201cChiunque ascolta queste mie parole\u2026\u201d. Quindi sta parlando anche di noi, di tutti noi! Non basta andare a messa la domenica, non basta leggere il Vangelo, non basta dire le preghiere: sono cose importanti, ma da sole sono come la casa costruita sulla sabbia. Costruiamo invece sulla roccia quando mettiamo in pratica le parole di Ges\u00f9: possono arrivare le piogge della tristezza, il vento della sofferenza, la corrente del fiume del dolore e della rabbia, ma niente mai potr\u00e0 distruggere la nostra casa.", "riflettere": "O Ges\u00f9, fa' che continuiamo ad edificare sempre con sapienza le nostre \u201ccase\u201d e non permettere che, in certi momenti, spostiamo le fondamenta da un'altra parte\u2026 perch\u00e9 dove non ci sei Tu, Signore, tutto \u00e8 sabbia.", "preghfin": "Offriamo in questa giornata la nostra preghiera\ne le nostre azioni al Signore per <i>tutte le famiglie</i>,\nperch\u00e9 siano segno di comunione, di fedelt\u00e0 e di accoglienza della vita.\nIn modo particolare preghiamo perch\u00e9 ci siano nella Chiesa e nel mondo\nuomini e donne che coltivino l'arte della collaborazione reciproca\nnell'annuncio e nella testimonianza del Vangelo\ncon il proprio lavoro, servizio o missione.\nPerch\u00e9 traspaia dalla loro vita che il matrimonio\n\u00e8 un vincolo sacro da custodire nell'amore e nella fedelt\u00e0."}