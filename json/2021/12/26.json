{"day": 26, "month": 12, "year": 2021, "weekday": 7, "date_str": "domenica 26 dicembre 2021", "quotes": "1Sam 1,20-22.24-28; Sal 83; 1Gv 3,1-2.21-24", "quote_vangelo": "secondo Luca (2,41-52)", "curatore": "Michela e Roberto Roncella", "prevangelo": "", "indications": "Santa Famiglia di Ges\u00f9, Maria e Giuseppe\nSanto Stefano", "preghiniz": "Il Signore \u00e8 mia luce e mia salvezza:\ndi chi avr\u00f2 timore?\nIl Signore \u00e8 difesa della mia vita:\ndi chi avr\u00f2 paura?\nUna cosa ho chiesto al Signore,\nquesta sola io cerco:\nabitare nella casa del Signore\ntutti i giorni della mia vita,\nper contemplare la bellezza del Signore\ne ammirare il suo santuario.\nSono certo di contemplare la bont\u00e0 del Signore\nnella terra dei viventi.\nSpera nel Signore, sii forte,\nsi rinsaldi il tuo cuore e spera nel Signore.\n<i>(Salmo 26)</i>", "vangelo": "I genitori di Ges\u00f9 si recavano ogni anno a Gerusalemme per la festa di Pasqua. Quando egli ebbe dodici anni, vi salirono secondo la consuetudine della festa. Ma, trascorsi i giorni, mentre riprendevano la via del ritorno, il fanciullo Ges\u00f9 rimase a Gerusalemme, senza che i genitori se ne accorgessero. Credendo che egli fosse nella comitiva, fecero una giornata di viaggio, e poi si misero a cercarlo tra i parenti e i conoscenti; non avendolo trovato, tornarono in cerca di lui a Gerusalemme.\nDopo tre giorni lo trovarono nel tempio, seduto in mezzo ai maestri, mentre li ascoltava e li interrogava. E tutti quelli che l'udivano erano pieni di stupore per la sua intelligenza e le sue risposte.\nAl vederlo restarono stupiti, e sua madre gli disse: \u00abFiglio, perch\u00e9 ci hai fatto questo? Ecco, tuo padre e io, angosciati, ti cercavamo\u00bb. Ed egli rispose loro: \u00abPerch\u00e9 mi cercavate? Non sapevate che io devo occuparmi delle cose del Padre mio?\u00bb. Ma essi non compresero ci\u00f2 che aveva detto loro.\nScese dunque con loro e venne a N\u00e0zaret e stava loro sottomesso. Sua madre custodiva tutte queste cose nel suo cuore. E Ges\u00f9 cresceva in sapienza, et\u00e0 e grazia davanti a Dio e agli uomini.", "medita": "Dopo \u201ctre giorni\u201d essi [Maria e Giuseppe] lo ritrovarono nel tempio. Sembra un presagio ed un'anticipazione narrativa della morte di Ges\u00f9, da cui dopo tre giorni, fu ritrovato come Risorto. Il ritrovare Ges\u00f9 dopo averlo perduto fa pensare ad un'autentica rivelazione della sua identit\u00e0: Ges\u00f9 \u00e8 perduto come figlio di Maria e Giuseppe, ma ritrovato come Figlio di Dio: \u201cPerch\u00e9 mi cercavate?\u201d\u2014risponde Ges\u00f9 a sua madre, sganciandosi dall'autorit\u00e0 paterna e materna\u2014\u201cnon sapevate che devo occuparmi delle cose del padre mio?\u201d conclude rivelando se stesso come Figlio di Dio. Alla fine del Vangelo anche le donne che lo avevano lasciato sotto la croce lo sentivano perduto quella mattina che andarono a cercarlo al sepolcro (Lc24, 3). E i due uomini che apparvero in vesti sfolgoranti chiesero loro con lo stesso tono di sorpresa che sentiamo qui a Ges\u00f9 \u201cPerch\u00e9 cercate tra i morti il vivente?\u201d.\nQuesto racconto assume un valore prolettico e annuncia, sotto forma di un semplice episodio della vita del Ges\u00f9 ancora bambino, nella sua prima visita a Gerusalemme per Pasqua, quanto gli accadr\u00e0 nella seconda e ultima Pasqua, la sua, quando ci\u00f2 che \u00e8 perduto sar\u00e0 ritrovato e ci\u00f2 che \u00e8 morto torner\u00e0 in vita. (Rosanna Virgili, <i>I Vangeli tradotti e commentati da quattro bibliste</i>)", "riflettere": "Nel Tempio di Gerusalemme, in questo preludio della sua missione salvifica, Ges\u00f9 associa a s\u00e9 sua Madre; Ella non sar\u00e0 pi\u00f9 soltanto Colei che lo ha generato, ma la Donna che, con la propria obbedienza al Disegno del Padre, potr\u00e0 collaborare al mistero della Redenzione. E cos\u00ec Maria, conservando nel suo cuore un evento cos\u00ec carico di significato, giunge ad una nuova dimensione della sua cooperazione alla salvezza. (Papa Giovanni Paolo II, 15 gennaio 1997)", "preghfin": "Maria, sono tante le volte in cui noi non comprendiamo il disegno di Dio.\nFa' che l'umilt\u00e0 e la sofferenza\ndel tuo non capire le parole di Ges\u00f9 al tempio\nsiano di sostegno alla insofferenza, all'orgoglio\ne talora alla superbia del nostro non capire.\nMedica, con la tua dolcezza e perseveranza,\ncol tuo silenzio paziente,\nla ribellione che spesso accompagna\nle nostre riflessioni sulla nostra vita, sulla vita delle comunit\u00e0 e della Chiesa.\nDonaci di partecipare al tuo \u201cS\u00ec\u201d\nche rimane tale nella pi\u00f9 dolorosa oscurit\u00e0,\nnella sofferta incomprensione,\nfino al momento della Croce e della Resurrezione.\n<i>(Carlo Maria Martini)</i>"}