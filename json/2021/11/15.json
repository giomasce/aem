{"day": 15, "month": 11, "year": 2021, "weekday": 1, "date_str": "luned\u00ec 15 novembre 2021", "quotes": "1Mac 1,10-15.41-43.54-57.62-64; Sal 118", "quote_vangelo": "secondo Luca (18,35-43)", "curatore": "Claudia Lamberti e Gabriele Bolognini", "prevangelo": "", "indications": "", "preghiniz": "Signore,\nquante volte ci sentiamo ciechi,\nnon sappiamo che strada prendere,\nquale sia la scelta migliore,\nla direzione da seguire.\nCiechi, talvolta,\nperch\u00e9 non vogliamo vedere.\nAiutaci a gridare con tutto il fiato possibile,\nsenza paura di sfigurare,\nla nostra voglia di vivere,\nil nostro desiderio di Te.\nAmen.", "vangelo": "Mentre Ges\u00f9 si avvicinava a G\u00e8rico, un cieco era seduto lungo la strada a mendicare. Sentendo passare la gente, domand\u00f2 che cosa accadesse. Gli annunciarono: \u00abPassa Ges\u00f9, il Nazareno!\u00bb.\nAllora grid\u00f2 dicendo: \u00abGes\u00f9, figlio di Davide, abbi piet\u00e0 di me!\u00bb. Quelli che camminavano avanti lo rimproveravano perch\u00e9 tacesse; ma egli gridava ancora pi\u00f9 forte: \u00abFiglio di Davide, abbi piet\u00e0 di me!\u00bb.\nGes\u00f9 allora si ferm\u00f2 e ordin\u00f2 che lo conducessero da lui. Quando fu vicino, gli domand\u00f2: \u00abChe cosa vuoi che io faccia per te?\u00bb. Egli rispose: \u00abSignore, che io veda di nuovo!\u00bb. E Ges\u00f9 gli disse: \u00abAbbi di nuovo la vista! La tua fede ti ha salvato\u00bb.\nSubito ci vide di nuovo e cominci\u00f2 a seguirlo glorificando Dio. E tutto il popolo, vedendo, diede lode a Dio.", "medita": "La fermata di Ges\u00f9 dopo il richiamo del cieco di Gerico \u00e8 di una bellezza straordinaria: il grido del sofferente attrae Dio. Dio si ferma davanti ad un urlo di dolore. Il volto di Dio che emerge dall'episodio \u00e8 quello di un Dio che ascolta l'uomo, che fa di ogni persona una priorit\u00e0 assoluta. \u00c8 un Dio ricco di piet\u00e0 e che cerca la relazione con noi proprio nei momenti difficili.", "riflettere": "Quando ricevi un dono dal Signore sai ringraziarlo e testimoniarlo oppure te ne dimentichi subito?", "preghfin": "Possa il Signore Ges\u00f9\ntoccare i miei occhi\nper rendermi capace di guardare\nnon il visibile ma quello che \u00e8 nascosto.\nPossa aprirli questi occhi\nperch\u00e9 contemplino non il presente\nma le realt\u00e0 ultime,\nper ricevere in dono gli occhi del cuore\ncon i quali posso, per mezzo dello Spirito,\nriconoscere Lui in ogni sua Parola.\nAmen."}