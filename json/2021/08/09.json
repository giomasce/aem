{"day": 9, "month": 8, "year": 2021, "weekday": 1, "date_str": "luned\u00ec 9 agosto 2021", "quotes": "Os 2,16b.17b.21-22; Sal 44", "quote_vangelo": "secondo Matteo (25,1-13)", "curatore": "Antonella Vairo", "prevangelo": "", "indications": "Santa Teresa Benedetta della Croce", "preghiniz": "Ascolta, figlia, guarda, porgi l'orecchio:\ndimentica il tuo popolo e la casa di tuo padre;\nil re \u00e8 invaghito della tua bellezza.\n\u00c8 lui il tuo signore: rendigli omaggio.\nEntra la figlia del re: \u00e8 tutta splendore,\ntessuto d'oro \u00e8 il suo vestito.\n\u00c8 condotta al re in broccati preziosi;\ndietro a lei le vergini, sue compagne,\na te sono presentate.\nCondotte in gioia ed esultanza,\nsono presentate nel palazzo del re.\nAi tuoi padri succederanno i tuoi figli;\nli farai pr\u00ecncipi di tutta la terra.\n<i>(Salmo 44)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli sar\u00e0 simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con s\u00e9 l'olio; le sagge invece, insieme alle loro lampade, presero anche l'olio in piccoli vasi. Poich\u00e9 lo sposo tardava, si assopirono tutte e si addormentarono.\nA mezzanotte si alz\u00f2 un grido: \u201cEcco lo sposo! Andategli incontro!\u201d. Allora tutte quelle vergini si destarono e prepararono le loro lampade. Le stolte dissero alle sagge: \u201cDateci un po' del vostro olio, perch\u00e9 le nostre lampade si spengono\u201d. Le sagge risposero: \u201cNo, perch\u00e9 non venga a mancare a noi e a voi; andate piuttosto dai venditori e compratevene\u201d.\nOra, mentre quelle andavano a comprare l'olio, arriv\u00f2 lo sposo e le vergini che erano pronte entrarono con lui alle nozze, e la porta fu chiusa. Pi\u00f9 tardi arrivarono anche le altre vergini e incominciarono a dire: \u201cSignore, signore, aprici!\u201d. Ma egli rispose: \u201cIn verit\u00e0 io vi dico: non vi conosco\u201d.\nVegliate dunque, perch\u00e9 non sapete n\u00e9 il giorno n\u00e9 l'ora\u00bb.", "medita": "In questa pagina del Vangelo di Matteo possiamo comprendere cosa \u00e8 richiesto per entrare nel regno dei cieli. Nella parabola delle dieci vergini, Ges\u00f9 usa l'immagine di dieci fanciulle che, secondo l'usanza del tempo, avrebbero dovuto accogliere e accompagnare l'arrivo dello sposo alle nozze, che abitualmente venivano celebrate di notte (da questo la necessit\u00e0 delle lampade). Il racconto contrappone la \u201csaggezza\u201d di cinque di queste vergini alla \u201cstoltezza\u201d delle altre cinque. Tutte, allo stesso modo, sanno di avere un compito: quello di attendere e accogliere lo sposo. Nonostante questo, solo cinque di loro preparano per tempo l'olio necessario per tenere accese le lampade durante la celebrazione. Le lampade simboleggiano la luce della fede, che siamo chiamati a vivere con coerenza e coraggio ogni giorno della nostra vita per essere sempre pronti all'incontro con il Signore. Di questo incontro non conosciamo n\u00e9 il giorno n\u00e9 l'ora. Per questo bisogna alimentare e nutrire la nostra fede, perch\u00e9, al momento opportuno, non ci troviamo esclusi dall'incontro con lo Sposo, che \u00e8 Cristo. Le risposte che le vergini \u201cstolte\u201d ricevono dalle vergini \u201csagge\u201d, e dallo Sposo stesso, non sono da considerarsi come una chiusura egoistica, ma come l'inevitabile conseguenza, nel momento del giudizio finale, di una vita vissuta lontana da Dio, nel peccato e nella morte.\nL'olio, che alimenta la nostra fede e che pu\u00f2 mantenerne sempre accesa la luce sul nostro cammino, \u00e8 la carit\u00e0, cio\u00e8 l'amore che metteremo nei nostri pensieri e nelle nostre azioni, al servizio di Dio e dei fratelli.", "riflettere": "Nella mia quotidianit\u00e0, quanto oriento pensieri ed azioni al servizio e all'incontro dei fratelli e di Dio, evitando scelte di comodo od egoiste che \u201cintiepidiscono\u201d la mia vita e la mia fede?", "preghfin": "Signore, io credo: io voglio credere in Te, o Signore;\nfa' che la mia fede sia piena, senza riserve, e che essa penetri\nnel mio pensiero, nel mio modo di giudicare le cose divine e le cose umane.\nO Signore, fa' che la mia fede sia libera, cio\u00e8 abbia il concorso personale\ndella mia adesione, accetti le rinunce e i doveri che essa comporta\ne che esprima l'apice decisivo della mia personalit\u00e0: credo in Te, Signore. [\u2026]\nO Signore, fa' che la mia fede sia forte; non tema le contrariet\u00e0\ndei problemi, onde \u00e8 piena l'esperienza della nostra vita avida di luce;\nnon tema le avversit\u00e0 di chi la discute, la impugna, la rifiuta, la nega;\nma si rinsaldi nell'intima prova della Tua verit\u00e0. [\u2026]\nO Signore, fa' che la mia fede sia operosa e dia alla carit\u00e0 le ragioni\ndella sua espansione morale, cos\u00ec che sia vera amicizia con Te e sia in Te\nnelle opere, nelle sofferenze, nell'attesa della rivelazione finale,\nuna continua testimonianza, un alimento continuo di speranza. [\u2026] Amen.\n<i>(Paolo VI)</i>"}