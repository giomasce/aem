{"day": 4, "month": 8, "year": 2021, "weekday": 3, "date_str": "mercoled\u00ec 4 agosto 2021", "quotes": "Nm 13,1-3a.25-14,1.26-30.34-35; Sal 105", "quote_vangelo": "secondo Matteo (15,21-28)", "curatore": "Antonella Vairo", "prevangelo": "", "indications": "San Giovanni Maria Vianney", "preghiniz": "Io dicevo nel mio sgomento:\n\u201cSono escluso dalla tua presenza\u201d.\nTu invece hai ascoltato\nla voce della mia preghiera\nquando a te gridavo aiuto.\nAmate il Signore,\nvoi tutti suoi fedeli;\nil Signore protegge\nchi ha fiducia in lui.\n<i>(Salmo 30)</i>", "vangelo": "In quel tempo, Ges\u00f9 si ritir\u00f2 verso la zona di Tiro e di Sidone. Ed ecco, una donna cananea, che veniva da quella regione, si mise a gridare: \u00abPiet\u00e0 di me, Signore, figlio di Davide! Mia figlia \u00e8 molto tormentata da un demonio\u00bb. Ma egli non le rivolse neppure una parola.\nAllora i suoi discepoli gli si avvicinarono e lo implorarono: \u00abEsaudiscila, perch\u00e9 ci viene dietro gridando!\u00bb. Egli rispose: \u00abNon sono stato mandato se non alle pecore perdute della casa d'Israele\u00bb.\nMa quella si avvicin\u00f2 e si prostr\u00f2 dinanzi a lui, dicendo: \u00abSignore, aiutami!\u00bb. Ed egli rispose: \u00abNon \u00e8 bene prendere il pane dei figli e gettarlo ai cagnolini\u00bb. \u00ab\u00c8 vero, Signore \u2013 disse la donna \u2013, eppure i cagnolini mangiano le briciole che cadono dalla tavola dei loro padroni\u00bb.\nAllora Ges\u00f9 le replic\u00f2: \u00abDonna, grande \u00e8 la tua fede!  Avvenga per te come desideri\u00bb. E da quell'istante sua figlia fu guarita.", "medita": "Il Vangelo di oggi ci presenta un singolare esempio di fede nell'incontro tra Ges\u00f9 e una donna Cananea, cio\u00e8 una donna considerata straniera dai Giudei. Questo, per\u00f2, non impedisce alla donna di rivolgersi a Ges\u00f9 con audacia gridando: \u201cPiet\u00e0 di me, Signore, Figlio di Davide!\u201d. Ella \u00e8 mossa da un grande dolore e da un grande amore verso la figlia \u201ctormentata da un demonio\u201d, per la quale chiede la guarigione. All'iniziale rifiuto di Ges\u00f9, la donna oppone la sua perseveranza e torna a pregare: \u201cSignore, aiutami!\u201d. A questo punto Ges\u00f9 sceglie di mettere alla prova la sua fede ricordandole di essere una pagana. Nella risposta della donna (\u201cEppure i cagnolini mangiano le briciole che cadono dalla tavola dei loro padroni!\u201d) leggiamo il coraggio di una madre, che non esita a mettere a rischio la propria dignit\u00e0 accettando persino di essere paragonata ad una cagna. Il dono di grazia che ella chiede \u00e8 talmente grande da richiedere di essere desiderato, scelto e conquistato nella consapevolezza: \u00e8 questo che Ges\u00f9 le insegna. Infine la risposta liberante\u2014e, allo stesso tempo, responsabilizzante\u2014di Ges\u00f9: \u201cAvvenga per te come desideri\u201d.", "riflettere": "Siamo davvero convinti di ci\u00f2 che desideriamo e chiediamo nella preghiera per poterne comprendere e custodire il dono?", "preghfin": "Signore Ges\u00f9, insegnaci a pregare.\nQuando preghiamo, tienici stretti a te,\nperch\u00e9, davanti alla tua mitezza e alla tua umilt\u00e0,\nimpariamo a purificare\ni nostri desideri e bisogni\nda ogni paura ed egoismo,\ne ad accogliere il dono di Te\ncome il pi\u00f9 prezioso dei tesori.\nAmen."}