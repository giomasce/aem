{"day": 18, "month": 8, "year": 2021, "weekday": 3, "date_str": "mercoled\u00ec 18 agosto 2021", "quotes": "Gdc 9,6-15; Sal 20", "quote_vangelo": "secondo Matteo (20,1-16)", "curatore": "Antonella Vairo", "prevangelo": "", "indications": "", "preghiniz": "Signore, il re gioisce della tua potenza!\nQuanto esulta per la tua vittoria!\nHai esaudito il desiderio del suo cuore,\nnon hai respinto la richiesta delle sue labbra.\nGli vieni incontro con larghe benedizioni,\ngli poni sul capo una corona di oro puro.\nVita ti ha chiesto, a lui l'hai concessa,\nlunghi giorni in eterno, per sempre.\nGrande \u00e8 la sua gloria per la tua vittoria,\nlo ricopri di maest\u00e0 e di onore,\npoich\u00e9 gli accordi benedizioni per sempre,\nlo inondi di gioia dinanzi al tuo volto.\n<i>(Salmo 20)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli \u00e8 simile a un padrone di casa che usc\u00ec all'alba per prendere a giornata lavoratori per la sua vigna. Si accord\u00f2 con loro per un denaro al giorno e li mand\u00f2 nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: \u201cAndate anche voi nella vigna; quello che \u00e8 giusto ve lo dar\u00f2\u201d. Ed essi andarono. Usc\u00ec di nuovo verso mezzogiorno, e verso le tre, e fece altrettanto. Uscito ancora verso le cinque, ne vide altri che se ne stavano l\u00ec e disse loro: \u201cPerch\u00e9 ve ne state qui tutto il giorno senza far niente?\u201d. Gli risposero: \u201cPerch\u00e9 nessuno ci ha presi a giornata\u201d. Ed egli disse loro: \u201cAndate anche voi nella vigna\u201d.\nQuando fu sera, il padrone della vigna disse al suo fattore: \u201cChiama i lavoratori e da' loro la paga, incominciando dagli ultimi fino ai primi\u201d. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di pi\u00f9. Ma anch'essi ricevettero ciascuno un denaro. Nel ritirarlo, per\u00f2, mormoravano contro il padrone dicendo: \u201cQuesti ultimi hanno lavorato un'ora soltanto e li hai trattati come noi, che abbiamo sopportato il peso della giornata e il caldo\u201d.\nMa il padrone, rispondendo a uno di loro, disse: \u201cAmico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest'ultimo quanto a te: non posso fare delle mie cose quello che voglio? Oppure tu sei invidioso perch\u00e9 io sono buono?\u201d.\nCos\u00ec gli ultimi saranno primi e i primi, ultimi\u00bb.", "medita": "Nella parabola del vangelo di oggi il regno dei cieli \u00e8 paragonato al padrone di una vigna che esce al mattino presto per prendere dei lavoratori a giornata. Egli esce all'alba, alle nove, a mezzogiorno, alle tre e alle cinque, quindi durante l'arco dell'intera giornata, instancabilmente, per consentire a tutti coloro che sono rimasti disoccupati di andare nella sua vigna. Con ognuno di essi ha pattuito il medesimo salario: un denaro, un salario giusto. Eppure i lavoratori della prima ora ritengono ingiusto pagare loro come gli operai dell'ultima ora, che hanno sicuramente dovuto faticare meno per quella ricompensa. Come se la sorte degli ultimi operai, che hanno incontrato pi\u00f9 tardi il signore della vigna, potesse essere trasformata in un loro merito, un merito dei primi, dei pi\u00f9 fortunati. Il padrone non accetta questa lettura e invita i suoi interlocutori a leggere le reali intenzioni del loro cuore: \u201cIo voglio dare anche a quest'ultimo quanto a te: non posso fare delle mie cose quello che voglio? Oppure tu sei invidioso perch\u00e9 io sono buono?\u201d. Il padrone della vigna, cio\u00e8 Dio nel linguaggio simbolico della parabola evangelica, capovolge la logica dei suoi interlocutori: nessuno \u00e8 scartato, escluso dalla possibilit\u00e0 di operare nella vigna, cio\u00e8 di prendere parte al progetto salvifico di Dio, che \u00e8 rivolto ad ogni uomo, qualunque sia la sua condizione di vita. La \u201cgiustizia\u201d di Dio pu\u00f2 essere solo \u201cl'essere buono\u201d, cio\u00e8 l'amore col quale, come padre misericordioso, instancabilmente ci interpella perch\u00e9 rispondiamo con fede alla sua chiamata. E noi, che spesso ci identifichiamo con gli operai della prima ora, per poi scoprirci tutti anche ritardatari o \u201csenza far niente\u201d, abbiamo talora bisogno di cambiare il nostro modo di guardare e valutare gli altri. Per fare questo non ci resta che cercare di vivere nell'atteggiamento grato di chi \u00e8 consapevole di aver gi\u00e0 ricevuto in Ges\u00f9 il compimento di ogni promessa dal Padre e che null'altro potrebbe chiedere di pi\u00f9 desiderabile.", "riflettere": "Quanto riesco nella mia quotidianit\u00e0 ad evitare di giudicare gli altri, di fare confronti, di elargire facili e superficiali valutazioni? Quanto cerco, invece, di operare all'interno delle realt\u00e0 e delle relazioni che vivo attraverso l'ascolto, la comprensione, la solidariet\u00e0, la lealt\u00e0?", "preghfin": "Liberami, o Signore, dalla pigrizia che ho e dalla paura che mi prende,\ndal comodo compromesso e dal facile disimpegno.\nAiutami, o Signore, ad essere come non sono e come vorresti che io fossi.\nNon m'importa ci\u00f2 che muore in me, m'interessa ci\u00f2 che nasce insieme a te.\nAiutami, o Signore, a prendere sul serio il tempo, a rispettare la vita,\na conservare l'amore; ho bisogno di te per vivere come tu vuoi.\nDonami, o Signore, la tua forza per agire; la costanza dell'impegno,\nla gioia di una fede che cresce, la speranza\ne l'abbandono fiducioso al tuo amore.\n<i>(P. Maior)</i>"}