{"day": 28, "month": 8, "year": 2021, "weekday": 6, "date_str": "sabato 28 agosto 2021", "quotes": "1Ts 4,9-11; Sal 97", "quote_vangelo": "secondo Matteo (25,14-30)", "curatore": "Antonella Vairo", "prevangelo": "", "indications": "Sant'Agostino", "preghiniz": "Cantate al Signore un canto nuovo, perch\u00e9 ha compiuto meraviglie.\nGli ha dato vittoria la sua destra e il suo braccio santo.\nCon le trombe e al suono del corno acclamate davanti al re, il Signore.\nRisuoni il mare e quanto racchiude, il mondo e i suoi abitanti.\nI fiumi battano le mani, esultino insieme le montagne\ndavanti al Signore che viene a giudicare la terra:\ngiudicher\u00e0 il mondo con giustizia e i popoli con rettitudine.\n<i>(Salmo 97)</i>", "vangelo": "In quel tempo, Ges\u00f9 disse ai suoi discepoli questa parabola: \u00abAvverr\u00e0 come a un uomo che, partendo per un viaggio, chiam\u00f2 i suoi servi e consegn\u00f2 loro i suoi beni. A uno diede cinque talenti, a un altro due, a un altro uno, secondo le capacit\u00e0 di ciascuno; poi part\u00ec.\nSubito colui che aveva ricevuto cinque talenti and\u00f2 a impiegarli, e ne guadagn\u00f2 altri cinque. Cos\u00ec anche quello che ne aveva ricevuti due, ne guadagn\u00f2 altri due. Colui invece che aveva ricevuto un solo talento, and\u00f2 a fare una buca nel terreno e vi nascose il denaro del suo padrone.\nDopo molto tempo il padrone di quei servi torn\u00f2 e volle regolare i conti con loro.\nSi present\u00f2 colui che aveva ricevuto cinque talenti e ne port\u00f2 altri cinque, dicendo: \u201cSignore, mi hai consegnato cinque talenti; ecco, ne ho guadagnati altri cinque\u201d. \u201cBene, servo buono e fedele \u2013 gli disse il suo padrone \u2013, sei stato fedele nel poco, ti dar\u00f2 potere su molto; prendi parte alla gioia del tuo padrone\u201d.\nSi present\u00f2 poi colui che aveva ricevuto due talenti e disse: \u201cSignore, mi hai consegnato due talenti; ecco, ne ho guadagnati altri due\u201d. \u201cBene, servo buono e fedele \u2013 gli disse il suo padrone \u2013, sei stato fedele nel poco, ti dar\u00f2 potere su molto; prendi parte alla gioia del tuo padrone\u201d.\nSi present\u00f2 infine anche colui che aveva ricevuto un solo talento e disse: \u201cSignore, so che sei un uomo duro, che mieti dove non hai seminato e raccogli dove non hai sparso. Ho avuto paura e sono andato a nascondere il tuo talento sotto terra: ecco ci\u00f2 che \u00e8 tuo\u201d.\nIl padrone gli rispose: \u201cServo malvagio e pigro, tu sapevi che mieto dove non ho seminato e raccolgo dove non ho sparso; avresti dovuto affidare il mio denaro ai banchieri e cos\u00ec, ritornando, avrei ritirato il mio con l'interesse. Toglietegli dunque il talento, e datelo a chi ha i dieci talenti. Perch\u00e9 a chiunque ha, verr\u00e0 dato e sar\u00e0 nell'abbondanza; ma a chi non ha, verr\u00e0 tolto anche quello che ha. E il servo inutile gettatelo fuori nelle tenebre; l\u00e0 sar\u00e0 pianto e stridore di denti\u201d\u00bb.", "medita": "Il Vangelo odierno ci presenta la parabola dei talenti. I talenti, al tempo di Ges\u00f9, erano monete di grande valore. Come in ogni parabola evangelica, l\u2019ambientazione e la storia narrata sono realistiche. Esse ci parlano di un uomo che, dovendo partire per un lungo viaggio, lascia alcune di queste preziose monete ai suoi servi: cinque ad uno, due ad un altro, una ad un altro ancora. La distribuzione non \u00e8 casuale ma \u201csecondo la capacit\u00e0 di ciascuno\u201d: quest\u2019uomo conosce profondamente i suoi servi e non intende gravare su di loro con un onere che non potrebbero sostenere. Dopo un po\u2019 di tempo il padrone ritorna e vuole \u201cregolare i conti\u201d con i suoi servi. Non tutti, per\u00f2, hanno saputo mettere a frutto i talenti ricevuti; l\u2019ultimo dei tre ha \u201cavuto paura\u201d e ha nascosto la sua moneta in un campo, per poi restituirla tal quale a chi gliela aveva affidata. Nel linguaggio simbolico della parabola, Dio ci dona, oltre alla vita stessa, una serie infinita di doti e qualit\u00e0 fisiche, psichiche e spirituali, che ciascuno di noi \u00e8 chiamato a mettere a frutto concretamente nella storia personale e comunitaria che sempre ci caratterizza come persone in relazione con gli altri e con il mondo. Questo lo si pu\u00f2 fare nella consapevolezza di ricevere e poter donare secondo una \u201cmisura\u201d che pu\u00f2 essere conosciuta profondamente solo da Dio, cio\u00e8 da Colui che unicamente pu\u00f2 \u201cmietere dove non ha seminato\u201d e \u201craccogliere dove non ha sparso\u201d. Il nostro compito \u00e8 quello di fidarci di Lui, abbandonando una volta per tutte l\u2019idea di un Dio punitivo e severo, per trovare il coraggio di metterci davvero in gioco accogliendo il suo amore di Padre, che desidera soltanto che i suoi figli vivano pienamente la vita in tutta la sua ricchezza e potenzialit\u00e0 di dono per se stessi e per gli altri.", "riflettere": "Sono disposto ad assumermi la responsabilit\u00e0 di mettere a frutto ci\u00f2 che mi \u00e8 stato donato? Sono consapevole che la mia vita \u00e8 s\u00ec un dono da custodire, ma nella fedelt\u00e0 a Dio attraverso l\u2019amore autentico e concreto verso me stesso e i miei fratelli?", "preghfin": "Dio solo pu\u00f2 dare la fede; tu, per\u00f2, puoi dare la tua testimonianza.\nDio solo pu\u00f2 dare la speranza; tu, per\u00f2, puoi infondere fiducia nei tuoi fratelli.\nDio solo pu\u00f2 dare l\u2019amore; tu, per\u00f2, puoi insegnare all\u2019altro ad amare.\nDio solo pu\u00f2 dare la pace; tu, per\u00f2, puoi seminare l\u2019unione.\nDio solo pu\u00f2 dare la forza; tu, per\u00f2, puoi dare sostegno ad uno scoraggiato.\nDio solo \u00e8 la via; tu, per\u00f2, puoi indicarla agli altri.\nDio solo \u00e8 la luce; tu, per\u00f2, puoi farla brillare agli occhi di tutti.\nDio solo \u00e8 la vita; tu, per\u00f2, puoi far rinascere negli altri il desiderio di vivere.\nDio solo pu\u00f2 fare ci\u00f2 che appare impossibile; tu, per\u00f2, potrai fare il possibile.\nDio solo basta a s\u00e9 stesso; Egli, per\u00f2, preferisce contare su di te.\n<i>(Preghiera sui talenti)</i>"}