{"day": 29, "month": 4, "year": 2021, "weekday": 4, "date_str": "gioved\u00ec 29 aprile 2021", "quotes": "1Gv 1,5-2,2; Sal 102", "quote_vangelo": "secondo Matteo (11,25-30)", "curatore": "Centro Diocesano per le Vocazioni di Pisa", "prevangelo": "", "indications": "Santa Caterina da Siena", "preghiniz": "Un germoglio spunter\u00e0 dal tronco di Iesse,\nun virgulto germoglier\u00e0 dalle sue radici.\nSu di lui si poser\u00e0 lo spirito del Signore,\nspirito di sapienza e di intelligenza,\nspirito di consiglio e di fortezza,\nspirito di conoscenza e di timore del Signore.\nSi compiacer\u00e0 del timore del Signore.\nNon giudicher\u00e0 secondo le apparenze\ne non prender\u00e0 decisioni per sentito dire;\nma giudicher\u00e0 con giustizia i miseri\ne prender\u00e0 decisioni eque per gli oppressi del paese.\n<i>(Isaia 11, 1--4)</i>", "vangelo": "In quel tempo, Ges\u00f9 disse: \u00abTi rendo lode, Padre, Signore del cielo e della terra, perch\u00e9 hai nascosto queste cose ai sapienti e ai dotti e le hai rivelate ai piccoli. S\u00ec, o Padre, perch\u00e9 cos\u00ec hai deciso nella tua benevolenza. Tutto \u00e8 stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorr\u00e0 rivelarlo.\nVenite a me, voi tutti che siete stanchi e oppressi, e io vi dar\u00f2 ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti \u00e8 dolce e il mio peso leggero\u00bb.", "medita": "In questa pagina evangelica ci sono tre punti che inducono ad una riflessione, o che possono guidarci nella riflessione. Il primo punto \u00e8 la rivelazione fatta ai piccoli e non ai sapienti e ai dotti. Il secondo \u00e8 la stanchezza e l'oppressione alla quale si contrappone il \u201cgiogo\u201d leggero di Ges\u00f9. Il terzo punto \u00e8 una riflessione sulla parola \u201cgiogo\u201d.\nDomandiamoci, allora e intanto, chi potevano essere i dotti e i sapienti. Fra essi possiamo sicuramente annoverare i Farisei, caratterizzati da rigorismo etico e da uno scrupoloso formalismo nell'osservanza della legge e della tradizione mosaica. C'erano poi i Sadducei, anch'essi ligi nell'osservanza della legge ma limitatamente a quella scritta. E c'erano i Leviti, focalizzati sugli aspetti rituali. E cosa \u00e8 stato nascosto a questi sapienti e rivelato ai piccoli, o, in realt\u00e0, alla gente comune? Ebbene! Cosa \u00e8 stato rivelato si legge poco prima sempre nel testo di Matteo a proposito di Giovanni il Battista (Mt 11, 10), ovvero che Giovanni \u00e8 il \u201cnunzio\u201d mandato a preparare la via a Ges\u00f9. Ossia, implicitamente, che Ges\u00f9 \u00e8 il Messia.\nEd ora \u00e8 facile rispondere anche al secondo punto: cosa poteva determinare stanchezza e oppressione? Certamente non il cammino di penitenza e conversione proclamato da Giovanni Battista, ma la legge, con i suoi \u201cinnumerevoli\u201d precetti e la ritualit\u00e0 imposta dalla classe dotta e sacerdotale.\nEd infine il giogo. Cos'\u00e8 il giogo, e perch\u00e9 \u00e8 leggero? Il giogo \u00e8 uno strumento in legno utilizzato per attaccare i bovini ad un carro. \u00c8 uno strumento che si pone sul collo di una coppia di bovi. Come dire che la legge di Ges\u00f9 non si vive in maniera intimistica e da soli, ma si vive insieme ad altri. \u00c8 un amare come lui ci ha amati ed \u00e8 quindi un mettersi in relazione con gli altri, cos\u00ec come Dio, mediante l'incarnazione, si \u00e8 messo in relazione con gli uomini. E questo mettersi in relazione e renderci compartecipi delle gioie e delle sofferenze degli altri rende il tutto pi\u00f9 bello e pi\u00f9 \u201cleggero\u201d.", "riflettere": "Quanto, nell'agire quotidiano, scegliamo realmente il \u201cgiogo\u201d di Ges\u00f9? O quanto, invece, siamo soliti preferire una presunta sapienza, oltretutto scartando i pesi pi\u00f9 gravosi, oppure ci pacifichiamo con l'osservanza di una scarna ritualit\u00e0? Domandiamocelo per capire quanto nel nostro vissuto prevale l'egoismo rispetto all'amore cui ci richiama Ges\u00f9.", "preghfin": "O Padre, che in Cristo Signore\nhai posto la Tua dimora fra noi,\ndonaci di accogliere costantemente la Sua Parola\nper essere tempio dello Spirito a gloria del Tuo nome.\n<i>(colletta del 17 gennaio 2021)</i>"}