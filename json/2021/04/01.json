{"day": 1, "month": 4, "year": 2021, "weekday": 4, "date_str": "gioved\u00ec 1 aprile 2021", "quotes": "Es 12,1-8.11-14; Sal 115; 1Cor 11,23-26", "quote_vangelo": "secondo Giovanni (13,1-15)", "curatore": "Centro Diocesano per le Vocazioni di Pisa", "prevangelo": "", "indications": "Gioved\u00ec santo", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "Prima della festa di Pasqua, Ges\u00f9, sapendo che era venuta la sua ora di passare da questo mondo al Padre, avendo amato i suoi che erano nel mondo, li am\u00f2 sino alla fine.\nDurante la cena, quando il diavolo aveva gi\u00e0 messo in cuore a Giuda, figlio di Simone Iscariota, di tradirlo, Ges\u00f9, sapendo che il Padre gli aveva dato tutto nelle mani e che era venuto da Dio e a Dio ritornava, si alz\u00f2 da tavola, depose le vesti, prese un asciugamano e se lo cinse attorno alla vita. Poi vers\u00f2 dell'acqua nel catino e cominci\u00f2 a lavare i piedi dei discepoli e ad asciugarli con l'asciugamano di cui si era cinto.\nVenne dunque da Simon Pietro e questi gli disse: \u00abSignore, tu lavi i piedi a me?\u00bb. Rispose Ges\u00f9: \u00abQuello che io faccio, tu ora non lo capisci; lo capirai dopo\u00bb. Gli disse Pietro: \u00abTu non mi laverai i piedi in eterno!\u00bb. Gli rispose Ges\u00f9: \u00abSe non ti laver\u00f2, non avrai parte con me\u00bb. Gli disse Simon Pietro: \u00abSignore, non solo i miei piedi, ma anche le mani e il capo!\u00bb. Soggiunse Ges\u00f9: \u00abChi ha fatto il bagno, non ha bisogno di lavarsi se non i piedi ed \u00e8 tutto puro; e voi siete puri, ma non tutti\u00bb. Sapeva infatti chi lo tradiva; per questo disse: \u00abNon tutti siete puri\u00bb.\nQuando ebbe lavato loro i piedi, riprese le sue vesti, sedette di nuovo e disse loro: \u00abCapite quello che ho fatto per voi? Voi mi chiamate il Maestro e il Signore, e dite bene, perch\u00e9 lo sono. Se dunque io, il Signore e il Maestro, ho lavato i piedi a voi, anche voi dovete lavare i piedi gli uni agli altri. Vi ho dato un esempio, infatti, perch\u00e9 anche voi facciate come io ho fatto a voi\u00bb.", "medita": "\u201cGes\u00f9, sapendo che era venuta la sua ora di passare da questo mondo al Padre\u2026\u201d: Ges\u00f9 ci lascia il suo testamento, ci indica, ancora una volta, la strada per seguirlo; amore che si concretizza nel servizio.\n\u201cAvendo amato i suoi che erano nel mondo, li am\u00f2 fino alla fine\u201d: \u00e8 facile amare i nostri cari, chi ci \u00e8 intimo, ma amare\u2014veramente\u2014gli \u201caltri\u201d \u00e8 difficile. Amare gli altri come se stessi, dovrebbe essere la chiave di lettura. Amare l'altro \u00e8 vedere Cristo in lui, e amarlo come ha amato noi. Ges\u00f9, vero Dio e vero uomo, ci insegna a vivere la nostra umanit\u00e0.\n\u201cSignore, tu lavi i piedi a me?\u201d: Pietro rappresenta le nostre resistenze ad essere debitori verso qualcuno. Dire grazie \u00e8 difficile. L'amore \u00e8 un sentimento che deve essere espresso e Ges\u00f9 d\u00e0 l'esempio, togliendosi le vesti; rimane con la tunica del servo e si china. Spesso \u00e8 pi\u00f9 difficile lasciarsi lavare, che lavare\u2026 Dobbiamo andare oltre la nostra autosufficienza e farci servi per amore.\n\u201cQuello che io faccio, tu ora non lo capisci\u2026\u201d: questa espressione dice il nostro desiderio di sapere cosa fare nella nostra vita, dimenticando che il \u201cnon comprendere\u201d \u00e8 affidamento e abbandono. \u00c8 un mistero in cui, tante volte, facciamo fatica a stare. Spesso, quando vogliamo seguire Ges\u00f9, pensiamo gi\u00e0 alla meta, ma trascuriamo la cosa pi\u00f9 importante: seguirlo, adesso, cos\u00ec come siamo, perch\u00e9 si rischia di non vivere il presente essendo troppo proiettati nel futuro. Dobbiamo fidarci della sua parola.\n\u201cVoi mi chiamate il Maestro e il Signore\u2026\u201d: \u00e8 la consapevolezza di Ges\u00f9 della sua vocazione e missione. Ci dice che se vogliamo seguirlo, dobbiamo fare come Lui\u2026 donare tutta la vita.", "riflettere": "Oggi, in modo speciale, siamo chiamati ad entrare nello stile del dono di Ges\u00f9 diventando come lui pane spezzato per l'offerta al padre e per la vita del mondo. In atteggiamento di umilt\u00e0, di silenzio e di ringraziamento, chiediamo a Dio, attraverso Ges\u00f9 Cristo suo figlio, la grazia di diventare dono per fare sempre la sua volont\u00e0.", "preghfin": "Quest'anno il primo gioved\u00ec del mese coincide con il gioved\u00ec santo,\ngiorno in cui ricordiamo l'istituzione dell'Eucarestia e del sacerdozio.\nVogliamo offrire la nostra preghiera\ne le nostre azioni al Signore per tutti i <i>sacerdoti</i>,\nin particolare per quelli della nostra diocesi.\nChiediamo a Dio Padre di confermare ciascuno nel Suo amore e nella Sua fedelt\u00e0,\nperch\u00e9 i nostri pastori si sentano accompagnati e sostenuti dalle comunit\u00e0\ne perch\u00e9 siano segno e testimonianza per suscitare,\nmediante il loro ministero, nuove vocazioni sacerdotali.\nLo Spirito Santo accresca e fortifichi i doni che ha effuso in ciascuno."}