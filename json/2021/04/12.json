{"day": 12, "month": 4, "year": 2021, "weekday": 1, "date_str": "luned\u00ec 12 aprile 2021", "quotes": "At 4,23-31; Sal 2", "quote_vangelo": "secondo Giovanni (3,1-8)", "curatore": "Centro Diocesano per le Vocazioni di Pisa", "prevangelo": "", "indications": "Salterio: seconda settimana", "preghiniz": "Perch\u00e9 le genti sono in tumulto\ne i popoli cospirano invano?\nInsorgono i re della terra\ne i pr\u00ecncipi congiurano insieme\ncontro il Signore e il suo consacrato:\nEgli mi ha detto: \u00abTu sei mio figlio,\nio oggi ti ho generato.\nChiedimi e ti dar\u00f2 in eredit\u00e0 le genti\ne in tuo dominio le terre pi\u00f9 lontane.\nLe spezzerai con scettro di ferro,\ncome vaso di argilla le frantumerai\u00bb.", "vangelo": "Vi era tra i farisei un uomo di nome Nicod\u00e8mo, uno dei capi dei Giudei. Costui and\u00f2 da Ges\u00f9, di notte, e gli disse: \u00abRabb\u00ec, sappiamo che sei venuto da Dio come maestro; nessuno infatti pu\u00f2 compiere questi segni che tu compi, se Dio non \u00e8 con lui\u00bb.\nGli rispose Ges\u00f9: \u00abIn verit\u00e0, in verit\u00e0 io ti dico, se uno non nasce dall'alto, non pu\u00f2 vedere il regno di Dio\u00bb. Gli disse Nicod\u00e8mo: \u00abCome pu\u00f2 nascere un uomo quando \u00e8 vecchio? Pu\u00f2 forse entrare una seconda volta nel grembo di sua madre e rinascere?\u00bb.\nRispose Ges\u00f9: \u00abIn verit\u00e0, in verit\u00e0 io ti dico, se uno non nasce da acqua e Spirito, non pu\u00f2 entrare nel regno di Dio. Quello che \u00e8 nato dalla carne \u00e8 carne, e quello che \u00e8 nato dallo Spirito \u00e8 spirito. Non meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene n\u00e9 dove va: cos\u00ec \u00e8 chiunque \u00e8 nato dallo Spirito\u00bb.", "medita": "Protagonista dell'incontro con Ges\u00f9 \u00e8 Nicodemo, notabile e uomo di cultura, \u00abcapo dei Giudei\u00bb e \u00abmaestro d'Israele\u00bb, come Ges\u00f9 lo definisce rivolgendoglisi. Va a trovare il Messia di notte, all'insaputa dei colleghi farisei che ne rifiutano la testimonianza (\u00abMa voi non accogliete la nostra testimonianza\u00bb si legge poco pi\u00f9 avanti, 3, 11), e ascolta le sue parole avidamente, pronto al dialogo per capire fino in fondo quel messaggio che discende direttamente dal cielo (\u00abNessuno \u00e8 mai salito al cielo, se non colui che discende dal cielo, il Figlio dell'uomo\u00bb). Nel colloquio si confrontano l'esperienza religiosa ebraica, incarnata da Nicodemo, con la parola del Maestro che \u00e8 \u00abvenuto da Dio\u00bb, come mostrano i segni da lui compiuti, prove inequivocabili della presenza divina (\u00abNessuno infatti pu\u00f2 compiere questi segni che tu compi, se Dio non \u00e8 con lui\u00bb).\nIl messaggio trasmesso \u00e8 essenziale e si concentra nell'invito a nascere \u00abdall'alto\u00bb per \u00abvedere il regno di Dio\u00bb. Ma Nicodemo, giudeo colto e osservante, non riesce a comprenderlo, ancorato com'\u00e8 a una posizione vecchia, umana, antico-testamentaria, e chiede un'ulteriore spiegazione. Apprende allora che per \u00abentrare nel regno di Dio\u00bb e ottenere la salvezza eterna \u00e8 necessario nascere \u00abda acqua e Spirito\u00bb, rinascere cio\u00e8 dallo Spirito che viene dall'alto. Con le sue sole forze l'uomo \u00e8 impotente, ma lo Spirito guida il percorso della rinascita: \u00e8 il vento che \u00absoffia dove vuole e ne senti la voce, ma non sai da dove viene e dove va\u00bb, la voce che \u00abchiunque \u00e8 nato nello spirito\u00bb deve seguire per spogliarsi dell'uomo vecchio (che ragiona con la sua vecchia logica come Nicodemo) e rivestirsi del nuovo (che accoglie la nuova logica del Cristo).", "riflettere": "Dell'affascinate figura di Nicodemo parla solo l'evangelista Giovanni, probabilmente perch\u00e9 Giovanni \u00e8 testimone oculare di due delle ben tre occasioni nelle quali Nicodemo viene menzionato: la visita a Ges\u00f9 della quale abbiamo appena letto, il suo intervento a difesa di Ges\u00f9 presso i sommi sacerdoti e i farisei quando questi vorrebbero arrestarlo (Gv 7, 45--53) e l'aiuto a Giuseppe di Arimatea a deporre nella tomba il cadavere di Ges\u00f9 (Gv 19, 39--42).", "preghfin": "O Dio nostro Padre,\nche ci hai rivelato per mezzo del tuo unico Figlio,\ngenerato dal tuo amore, il mistero e la grandezza\ndella nostra rinascita dallo Spirito,\nconcedici di essere fedeli alla nostra dignit\u00e0 di tuoi figli."}