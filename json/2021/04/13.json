{"day": 13, "month": 4, "year": 2021, "weekday": 2, "date_str": "marted\u00ec 13 aprile 2021", "quotes": "At 4,32-37; Sal 92", "quote_vangelo": "secondo Giovanni (3,7-15)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Regna il Signore, glorioso in mezzo a noi.\nIl Signore regna, si riveste di maest\u00e0:\nsi riveste il Signore, si cinge di forza.\n\u00c8 stabile il mondo, non potr\u00e0 vacillare.\nStabile \u00e8 il tuo trono da sempre,\ndall'eternit\u00e0 tu sei.\nDavvero degni di fede i tuoi insegnamenti!\nLa santit\u00e0 si addice alla tua casa\nper la durata dei giorni, Signore.", "vangelo": "In quel tempo, Ges\u00f9 disse a Nicod\u00e8mo: \u00abNon meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene n\u00e9 dove va: cos\u00ec \u00e8 chiunque \u00e8 nato dallo Spirito\u00bb.\nGli replic\u00f2 Nicod\u00e8mo: \u00abCome pu\u00f2 accadere questo?\u00bb. Gli rispose Ges\u00f9: \u00abTu sei maestro di Israele e non conosci queste cose? In verit\u00e0, in verit\u00e0 io ti dico: noi parliamo di ci\u00f2 che sappiamo e testimoniamo ci\u00f2 che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parler\u00f2 di cose del cielo? Nessuno \u00e8 mai salito al cielo, se non colui che \u00e8 disceso dal cielo, il Figlio dell'uomo. E come Mos\u00e8 innalz\u00f2 il serpente nel deserto, cos\u00ec bisogna che sia innalzato il Figlio dell'uomo, perch\u00e9 chiunque crede in lui abbia la vita eterna\u00bb.", "medita": "Nicodemo \u00e8 un dottore della Legge, fariseo, membro del Sinedrio che, a differenza degli altri \u201cnotabili\u201d di Gerusalemme, non ritiene che conoscere la Legge di Mos\u00e8 significhi di conseguenza \u201cconoscere Dio\u201d. Rimane colpito dalla persona di Ges\u00f9, un giovane \u201cRabb\u00ec\u201d che parla e opera mostrando chiari segni di vicinanza, se non confidenza, con Dio (\u201cSappiamo che sei venuto da Dio come maestro; nessuno, infatti, pu\u00f2 compiere questi segni che Tu compi se Dio non \u00e8 con lui\u201d).\nGes\u00f9 intuisce le domande di fondo di Nicodemo e risponde andando subito al nocciolo della questione: \u00abNon meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene n\u00e9 dove va: cos\u00ec \u00e8 chiunque \u00e8 nato dallo Spirito\u00bb.\nPer godere del regno di Dio, che non \u00e8 di questo mondo, occorre \u201cnascere di nuovo\u201d\u2014il termine greco <i>anothen</i>, usato da Giovanni nel suo Vangelo, ha entrambi i significati: di nuovo o dall'alto\u2014dall'acqua e dallo Spirito. La \u201cprima\u201d nascita \u00e8 dalla \u201ccarne\u201d, ed essa ci porta inevitabilmente all'invecchiamento e alla morte; la seconda, dallo Spirito, \u00e8 una nascita per l'eternit\u00e0. Ges\u00f9, che con la Sua risurrezione vince la morte, parla della \u201cnostra\u201d risurrezione, e ci rivela che la nostra \u201crinascita\u201d (conseguenza della conversione) non \u00e8 un risultato raggiungibile con i nostri soli sforzi, ma \u00e8 opera dello Spirito. Dobbiamo lasciarci sospingere dallo Spirito, che non segue i nostri progetti, pensieri o intendimenti (\u201cil vento soffia dove vuole\u201d). \u00c8 la fede in Cristo che con il suo sacrificio ci ha riscattati e che \u00e8 \u201cvia, verit\u00e0 e vita\u201d, quella che ci sostiene affinch\u00e9 si realizzi la volont\u00e0 di Dio Padre nel raggiungimento della vita eterna nel Suo Regno.", "riflettere": "L'incontro con Cristo non \u00e8 una nostra iniziativa, semmai una nostra risposta a una chiamata di Dio. Papa Francesco nella sua prima enciclica ci ha ricordato che si diventa cristiani non per una decisione etica o per una grande idea ma per un avvenimento, per l'incontro con una \u201cPersona\u201d. Incontro che non \u00e8 causato da noi. Se cos\u00ec fosse si giungerebbe, come aveva rilevato papa Pio XII nella <i>Humani generis</i>, a snaturare la gratuit\u00e0 della grazia.", "preghfin": "\u201cIl tuo volto Signore io cerco\u201d,\naiutaci Tu a \u201crinascere dall'alto\u201d,\na rinnovare la nostra mentalit\u00e0,\nad amare Te e i nostri fratelli."}