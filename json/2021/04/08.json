{"day": 8, "month": 4, "year": 2021, "weekday": 4, "date_str": "gioved\u00ec 8 aprile 2021", "quotes": "At 3,11-26; Sal 8", "quote_vangelo": "secondo Luca (24,35-48)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Ecco il gran giorno di Dio, splendente di santa luce:\nnasce nel sangue di Cristo l'aurora di un mondo nuovo.\nO mistero insondabile dell'umana redenzione:\nmorendo sopra il patibolo Cristo sconfigge la morte.\nGiorno di grandi prodigi! La colpa cerca il perdono,\nl'amore vince il timore, la morte dona la vita. Amen.\n<i>(dalla liturgia delle ore)</i>", "vangelo": "In quel tempo, [i due discepoli che erano ritornati da \u00c8mmaus] narravano ci\u00f2 che era accaduto lungo la via e come l'avevano riconosciuto nello spezzare il pane.\nMentre essi parlavano di queste cose, Ges\u00f9 in persona stette in mezzo a loro e disse: \u00abPace a voi!\u00bb. Sconvolti e pieni di paura, credevano di vedere un fantasma. Ma egli disse loro: \u00abPerch\u00e9 siete turbati, e perch\u00e9 sorgono dubbi nel vostro cuore? Guardate le mie mani e i miei piedi: sono proprio io! Toccatemi e guardate; un fantasma non ha carne e ossa, come vedete che io ho\u00bb. Dicendo questo, mostr\u00f2 loro le mani e i piedi. Ma poich\u00e9 per la gioia non credevano ancora ed erano pieni di stupore, disse: \u00abAvete qui qualche cosa da mangiare?\u00bb. Gli offrirono una porzione di pesce arrostito; egli lo prese e lo mangi\u00f2 davanti a loro.\nPoi disse: \u00abSono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mos\u00e8, nei Profeti e nei Salmi\u00bb.\nAllora apr\u00ec loro la mente per comprendere le Scritture e disse loro: \u00abCos\u00ec sta scritto: il Cristo patir\u00e0 e risorger\u00e0 dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni\u00bb.", "medita": "Tre sono gli aspetti che vengono coinvolti dalla venuta del Signore risorto: uno intellettuale (\u201cApr\u00ec loro la mente all'intelligenza delle Scritture\u201d), uno affettivo (\u201cPer la grande gioia\u201d) e uno operativo (\u201cDi questo voi siete miei testimoni\u201d). Sono tre aspetti essenziali della fede, perch\u00e9 Ges\u00f9 non resti un \u201cfantasma\u201d, qualcuno di evanescente, ma diventi, per ciascuno di noi, un compagno di viaggio. L'aspetto intellettuale anzitutto: quanti sensi di inferiorit\u00e0 ho visto in cristiani incapaci di rendere conto della speranza che \u00e8 in loro! Il Signore ci apre la mente all'intelligenza delle Scritture: dedichiamo tempo a leggere e capire la Parola, a renderla viva nella nostra vita. Questa lettera d'amore che \u00e8 la Bibbia troppo spesso giace impolverata nel fondo dei ripiani delle nostre librerie! Un secondo aspetto viene coinvolto dalla presenza del Cristo: quello affettivo; i discepoli provano una grande gioia, quasi un turbamento, nel vedere il Signore. La fede non pu\u00f2 rimanere su di un piano di adesione esteriore (\u201cconosco\u201d la fede) ma deve necessariamente coinvolgere il nostro cuore, i nostri affetti. Finch\u00e9 non saremo conquistati dalla bellezza e dalla gioia che scaturisce dalla presenza del Cristo, non potremo veramente dirci cristiani. Infine l'aspetto della testimonianza, della concretezza, del contagio: la fede diventa testimonianza. Attenti: niente crociate, ma la capacit\u00e0 di rendere ragione del nostro comportamento. Il Signore \u00e8 venuto per portarci la pace interiore, il perdono che \u00e8 la profonda riconciliazione con noi stessi e con gli altri. Lasciamoci raggiungere senza paura; il Signore ancora oggi ci ripete: \u201cSono proprio io!\u201d. (Paolo Curtaz)", "riflettere": "Nel leggere la parola metto in moto mente (intelligenza), cuore (affettivit\u00e0) e volont\u00e0, per comprendere e vivere ci\u00f2 che oggi il Signore mi chiede.", "preghfin": "Signore Ges\u00f9, vincitore del peccato e della morte,\nfa' ardere il nostro cuore con la tua presenza e la tua parola.\nVieni a noi con la tua potenza invincibile,\ne fa' sentire ai nostri spiriti la bont\u00e0 infinita di Dio.\nRitempra la nostra fede nella vittoria finale,\ne confermaci nell'attesa della beata speranza e della gloria.\n<i>(dalla liturgia delle ore)</i>"}