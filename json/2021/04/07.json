{"day": 7, "month": 4, "year": 2021, "weekday": 3, "date_str": "mercoled\u00ec 7 aprile 2021", "quotes": "At 3,1-10; Sal 104", "quote_vangelo": "secondo Luca (24,13-35)", "curatore": "Centro Diocesano per le Vocazioni di Pisa", "prevangelo": "", "indications": "San Giovanni Battista de la Salle", "preghiniz": "Rendete grazie al Signore e invocate il suo nome,\nproclamate fra i popoli le sue opere.\nA lui cantate, a lui inneggiate, meditate tutte le sue meraviglie.\nGloriatevi del suo santo nome: gioisca il cuore di chi cerca il Signore.\nCercate il Signore e la sua potenza, ricercate sempre il suo volto.", "vangelo": "Ed ecco, in quello stesso giorno, [il primo della settimana], due [dei discepoli] erano in cammino per un villaggio di nome \u00c8mmaus, distante circa undici chilometri da Gerusalemme, e conversavano tra loro di tutto quello che era accaduto.\nMentre conversavano e discutevano insieme, Ges\u00f9 in persona si avvicin\u00f2 e camminava con loro. Ma i loro occhi erano impediti a riconoscerlo. Ed egli disse loro: \u00abChe cosa sono questi discorsi che state facendo tra voi lungo il cammino?\u00bb. Si fermarono, col volto triste; uno di loro, di nome Cl\u00e8opa, gli rispose: \u00abSolo tu sei forestiero a Gerusalemme! Non sai ci\u00f2 che vi \u00e8 accaduto in questi giorni?\u00bb. Domand\u00f2 loro: \u00abChe cosa?\u00bb. Gli risposero: \u00abCi\u00f2 che riguarda Ges\u00f9, il Nazareno, che fu profeta potente in opere e in parole, davanti a Dio e a tutto il popolo; come i capi dei sacerdoti e le nostre autorit\u00e0 lo hanno consegnato per farlo condannare a morte e lo hanno crocifisso. Noi speravamo che egli fosse colui che avrebbe liberato Israele; con tutto ci\u00f2, sono passati tre giorni da quando queste cose sono accadute. Ma alcune donne, delle nostre, ci hanno sconvolti; si sono recate al mattino alla tomba e, non avendo trovato il suo corpo, sono venute a dirci di aver avuto anche una visione di angeli, i quali affermano che egli \u00e8 vivo. Alcuni dei nostri sono andati alla tomba e hanno trovato come avevano detto le donne, ma lui non l'hanno visto\u00bb.\nDisse loro: \u00abStolti e lenti di cuore a credere in tutto ci\u00f2 che hanno detto i profeti! Non bisognava che il Cristo patisse queste sofferenze per entrare nella sua gloria?\u00bb. E, cominciando da Mos\u00e8 e da tutti i profeti, spieg\u00f2 loro in tutte le Scritture ci\u00f2 che si riferiva a lui.\nQuando furono vicini al villaggio dove erano diretti, egli fece come se dovesse andare pi\u00f9 lontano. Ma essi insistettero: \u00abResta con noi, perch\u00e9 si fa sera e il giorno \u00e8 ormai al tramonto\u00bb. Egli entr\u00f2 per rimanere con loro. Quando fu a tavola con loro, prese il pane, recit\u00f2 la benedizione, lo spezz\u00f2 e lo diede loro. Allora si aprirono loro gli occhi e lo riconobbero. Ma egli spar\u00ec dalla loro vista. Ed essi dissero l'un l'altro: \u00abNon ardeva forse in noi il nostro cuore mentre egli conversava con noi lungo la via, quando ci spiegava le Scritture?\u00bb.\nPartirono senza indugio e fecero ritorno a Gerusalemme, dove trovarono riuniti gli Undici e gli altri che erano con loro, i quali dicevano: \u00abDavvero il Signore \u00e8 risorto ed \u00e8 apparso a Simone!\u00bb.\nEd essi narravano ci\u00f2 che era accaduto lungo la via e come l'avevano riconosciuto nello spezzare il pane.", "medita": "Questi due discepoli in cammino raccontano all'uomo che improvvisamente si unisce a loro per accompagnarli tutto ci\u00f2 che hanno visto e vissuto negli ultimi tempi. Eppure, \u00e8 proprio quel forestiero a spiegare loro il significato di quegli eventi. A partire dalla Parola di Dio, la nostra storia rivela il suo senso. Ges\u00f9, accompagnandoci nella nostra vita, apre i nostri occhi, allarga la nostra prospettiva. E a partire da questo nasce in noi il desiderio che resti con noi, che ci dica di pi\u00f9. Il brano non dice come mai questi discepoli fossero in viaggio verso Emmaus. Probabilmente delusi, sfiduciati, \u00absconvolti\u00bb stanno tornando a casa propria. Nei mesi precedenti avevano certamente conosciuto Ges\u00f9, lo avevano ascoltato insegnare, ma forse non avevano avuto la fortuna di fare un'esperienza intima con lui, magari non l'avevano nemmeno cercata.\nMa c'\u00e8 dell'altro. Nonostante, infatti, le ore di cammino passate a discutere e a recepire gli insegnamenti del maestro, i discepoli non lo riconoscono. Solo a tavola, nella concretezza di un gesto cos\u00ec familiare e simbolico insieme, nella semplicit\u00e0 della condivisione del pane con un forestiero, solo in quel momento i discepoli vivono la loro epifania. Ai discepoli non \u00e8 sufficiente parlare di Dio, nemmeno parlare con Dio: bisogna fare esperienza di Dio. Sar\u00e0 proprio a partire da questa esperienza diretta che potremo \u00absenza indugio\u00bb metterci in cammino, ripercorrere le strade del mondo, condividere con la comunit\u00e0. Perch\u00e9 Dio non \u00e8 un'astrazione, una categoria filosofica, ma un Padre che ci ama e agisce concretamente nella nostra vita.", "riflettere": "Quante volte ho riconosciuto il Signore nella concretezza di un gesto quotidiano? Il Signore si rivela a noi nell'eucaristia e al momento della consacrazione. Gusto e ripenso a quando ho percepito la sua presenza in quei momenti.", "preghfin": "Non ti vedo, Signore, perch\u00e9 i miei occhi sono orientati dove tu non sei.\nAprimi gli occhi e il cuore, perch\u00e9 sappia accogliere i segnali della tua presenza.\nAprimi gli occhi perch\u00e9 sappia vederti\nnegli occhi di un bambino e nella luce dorata del mattino.\nAprimi gli occhi perch\u00e9 possa vederti\ndove due o tre persone sono riunite nel tuo nome.\nAprimi gli occhi perch\u00e9 possa vederti\nsotto gli stracci di un barbone e nell'angoscia dei senza casa.\nAprimi gli occhi perch\u00e9 sappia decifrare i segni del tempo\ne leggerli come indicazione del tuo progetto di salvezza,\npensato particolarmente per me.\n<i>(Averardo Dini)</i>"}