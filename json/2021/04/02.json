{"day": 2, "month": 4, "year": 2021, "weekday": 5, "date_str": "venerd\u00ec 2 aprile 2021", "quotes": "Is 52,13-53,12; Sal 30; Eb 4,14-16;5,7-9", "quote_vangelo": "secondo Giovanni (18,1-19,42)", "curatore": "Centro Diocesano per le Vocazioni di Pisa", "prevangelo": "Riportiamo solo uno breve pezzo della Passione secondo Giovanni", "indications": "Venerd\u00ec santo", "preghiniz": "Adoriamo la tua Croce, Signore,\nlodiamo e glorifichiamo la tua santa risurrezione.\nDal legno della Croce \u00e8 venuta la gioia in tutto il mondo.\n<i>(dalla liturgia del venerd\u00ec santo)</i>", "vangelo": "Essi presero Ges\u00f9 ed egli, portando la croce, si avvi\u00f2 verso il luogo detto del Cranio, in ebraico G\u00f2lgota, dove lo crocifissero e con lui altri due, uno da una parte e uno dall\u2019altra, e Ges\u00f9 in mezzo. Pilato compose anche l\u2019iscrizione e la fece porre sulla croce; vi era scritto: \u00abGes\u00f9 il Nazareno, il re dei Giudei\u00bb. Molti Giudei lessero questa iscrizione, perch\u00e9 il luogo dove Ges\u00f9 fu crocifisso era vicino alla citt\u00e0; era scritta in ebraico, in latino e in greco. I capi dei sacerdoti dei Giudei dissero allora a Pilato: \u00abNon scrivere: \u201cIl re dei Giudei\u201d, ma: \u201cCostui ha detto: Io sono il re dei Giudei\u201d\u00bb. Rispose Pilato: \u00abQuel che ho scritto, ho scritto\u00bb.\nI soldati poi, quando ebbero crocifisso Ges\u00f9, presero le sue vesti, ne fecero quattro parti \u2013 una per ciascun soldato \u2013, e la tunica. Ma quella tunica era senza cuciture, tessuta tutta d\u2019un pezzo da cima a fondo. Perci\u00f2 dissero tra loro: \u00abNon stracciamola, ma tiriamo a sorte a chi tocca\u00bb. Cos\u00ec si compiva la Scrittura, che dice: \u00abSi sono divisi tra loro le mie vesti e sulla mia tunica hanno gettato la sorte\u00bb. E i soldati fecero cos\u00ec.\nStavano presso la croce di Ges\u00f9 sua madre, la sorella di sua madre, Maria madre di Cl\u00e8opa e Maria di M\u00e0gdala. Ges\u00f9 allora, vedendo la madre e accanto a lei il discepolo che egli amava, disse alla madre: \u00abDonna, ecco tuo figlio!\u00bb. Poi disse al discepolo: \u00abEcco tua madre!\u00bb. E da quell\u2019ora il discepolo l\u2019accolse con s\u00e9.\nDopo questo, Ges\u00f9, sapendo che ormai tutto era compiuto, affinch\u00e9 si compisse la Scrittura, disse: \u00abHo sete\u00bb. Vi era l\u00ec un vaso pieno di aceto; posero perci\u00f2 una spugna, imbevuta di aceto, in cima a una canna e gliela accostarono alla bocca. Dopo aver preso l\u2019aceto, Ges\u00f9 disse: \u00ab\u00c8 compiuto!\u00bb. E, chinato il capo, consegn\u00f2 lo spirito.", "medita": "Il vangelo di Giovanni \u00e8 il vangelo della Gloria di Dio, e per \u201cGloria\u201d si intende la manifestazione della presenza di Dio. Nell'immaginare il testo, nella lettura contemplativa che oggi siamo chiamati a fare, occorre tenere presente che Dio si sta mostrando e che il suo piano si intreccia con il piano degli uomini. Quest'ultimo \u00e8 solo all'apparenza ordinato, ma in realt\u00e0 si rivela forsennato e discontinuo: c'\u00e8 il piano di Ponzio Pilato, il piano dei sacerdoti e il piano dei soldati, tutti accecati dall'egoismo, tutti concentrati nei personali interessi. Sembra che ciascuno di loro abbia in pugno la propria situazione, che reciti la parte del protagonista. Tutti questi personaggi cercano di accaparrarsi qualcosa: chi la libert\u00e0 di rimanere irremovibile nelle scelte, chi la moralit\u00e0 pubblica e chi una veste rossa; davanti a questa apoteosi di inidividualit\u00e0 si ode il dono: \u00e8 la voce del Cristo che dalla croce dona, in opposizione, tre cose: un figlio, una madre e lo spirito, e crea non individui soli ma persone e societ\u00e0. In questo contesto una sola \u00e8 la richiesta: \u201cHo sete\u201d. Allora la mente deve andare a quell'incontro con la donna samaritana e alla promessa che fece nei pressi di quel pozzo: l'eternit\u00e0 di Dio si mostra nel suo essere amore che costantemente e in ogni luogo zampilla salvezza e perdono.", "riflettere": "Nel silenzio di questo giorno contempla il crocifisso e cerca di vivere ad immagine del Cristo. Contempla il mistero del dono, chiediti da che parte stai: sei di quelle persone che pretendono di avere tutto sotto controllo o ti impegni a fare del dono la tua cifra di riconoscimento? Se ti sei immaginata o immaginato sotto la croce, sei madre, padre, fratello o sorella per i bisognosi di questo mondo? Il crocifisso ci rivela la presenza di un Dio che \u00e8 davvero ovunque, mistero di amore e presenza profonda anche nella solitudine dell'uomo: oggi fai silenzio e cerca di percepire Cristo dentro di te, \u00e8 l'antidoto migliore contro la solitudine e sorgente zampillante di speranza.", "preghfin": "Popolo mio che male ti ho fatto?\nIn che ti ho provocato? Dammi risposta.\nIo ti ho guidato fuori dall'Egitto,\ne tu hai preparato la Croce al tuo Salvatore.\nPerch\u00e9 ti ho guidato quarant'anni nel deserto,\nti ho sfamato con manna,\nti ho introdotto in paese fecondo,\ne tu hai preparato la Croce al tuo Salvatore.\nChe altro avrei dovuto fare e non ti ho fatto?\nIo ti ho piantato, mia scelta e florida vigna,\nma tu mi sei divenuta aspra e amara:\npoich\u00e9 mi hai spento la sete con aceto,\ne hai piantato una lancia nel petto del tuo Salvatore.\n<i>(Lamenti del Signore)</i>"}