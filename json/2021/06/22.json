{"day": 22, "month": 6, "year": 2021, "weekday": 2, "date_str": "marted\u00ec 22 giugno 2021", "quotes": "Gn 13,2.5-18; Sal 14", "quote_vangelo": "secondo Matteo (7,6.12-14)", "curatore": "una francescana secolare in cammino", "prevangelo": "", "indications": "", "preghiniz": "Colui che cammina senza colpa pratica la giustizia\ne dice la verit\u00e0 che ha nel cuore,\nnon sparge calunnie con la lingua.\nNon fa danno al suo prossimo\ne non lancia insulti al suo vicino.\nAi suoi occhi \u00e8 spregevole il malvagio,\nma onora chi teme il Signore.\nNon presta denaro a usura\ne non accetta doni contro l'innocente.\nColui che agisce in questo modo rester\u00e0 saldo.\n<i>(Salmo 14)</i>", "vangelo": "In quel tempo, Ges\u00f9 disse ai suoi discepoli: \u00abNon date le cose sante ai cani e non gettate le vostre perle davanti ai porci, perch\u00e9 non le calpestino con le loro zampe e poi si voltino per sbranarvi.\nTutto quanto volete che gli uomini facciano a voi, anche voi fatelo a loro: questa infatti \u00e8 la Legge e i Profeti.\nEntrate per la porta stretta, perch\u00e9 larga \u00e8 la porta e spaziosa la via che conduce alla perdizione, e molti sono quelli che vi entrano. Quanto stretta \u00e8 la porta e angusta la via che conduce alla vita, e pochi sono quelli che la trovano!\u00bb.", "medita": "In queste poche righe Ges\u00f9, come maestro, ammonisce i discepoli su tre punti importanti affinch\u00e9 possano comprendere come vivere la missione a cui sono destinati. Egli si rivolge anche a tutti gli uomini e le donne di ogni tempo che vogliono vivere pienamente la vita cristiana. Il primo punto prende in esame il valore della Parola. La parola di Dio \u00e8 sacra, \u00e8 un bene prezioso che non possiamo condividere con chi non vuole ascoltare. Essa va custodita e protetta da coloro che rifiutano ostinatamente la verit\u00e0, va difesa da chi vive volutamente nel peccato e disprezza l'insegnamento di Dio. La parola di Dio \u00e8 troppo bella per essere sprecata, va donata a coloro che hanno un cuore aperto e il desiderio di ascoltarla; cos\u00ec \u00e8 importante imparare a riconoscere il fratello che pu\u00f2 accogliere la grazia. La parola di Dio \u00e8 \u201cil Regno di Dio\u201d, il tesoro paragonato da Ges\u00f9 ad un mercante che va alla ricerca di perle preziose e che, trovata la perla di grande valore, vende tutti i suoi averi per comprarla. Il secondo punto prende in esame l'amore e il rispetto per gli altri: \u201cAma il tuo Dio e il prossimo tuo come te stesso\u201d \u00e8 il comandamento che Dio ci ha dato e nel quale sono racchiusi tutti gli altri comandamenti. Quando ci relazioniamo con le altre persone pensiamo a ci\u00f2 che farebbe piacere ricevere a noi, e doniamolo a loro. Mettiamoci nei loro panni, chiediamoci cosa ci aspettiamo noi dai nostri genitori, figli, amici e colleghi di lavoro, fino ai nostri governanti. Impariamo ad accogliere, ascoltare, incoraggiare, consigliare, sostenere, rispettare. Questo \u00e8 un esempio di vita, un insegnamento universale contenuto nelle diverse culture, religioni e tradizioni che l'umanit\u00e0 ha sviluppato nella storia, ed \u00e8 alla base di tutti i valori umani, quelli che costruiscono una convivenza pacifica e che generano \u201cl'armonia originale\u201d. Sicuramente questo invito ci sprona ad essere creativi e generosi, a prendere iniziative a favore dell'altro, a gettare ponti anche verso chi non conosciamo\u2026 cos\u00ec facendo riceveremo molto, molto pi\u00f9 di quanto possiamo immaginare. Il terzo punto \u00e8 un consiglio che d\u00e0 vita, che sana e libera dalla schiavit\u00f9 di questo mondo materiale; perch\u00e9 \u00e8 un invito a non lasciarsi sedurre dalla porta larga, quella pi\u00f9 facile da trovare, pi\u00f9 semplice da attraversare, apparentemente senza intoppi e senza ostacoli, ma che pu\u00f2 condurre all'errore e alla rovina della nostra vita. \u00c8 il vivere di egoismo e di egocentrismo, nel desiderio di un successo facile fatto di compromessi, spesso di messa al bando di ci\u00f2 in cui crediamo; ma che, per opportunismo, rinneghiamo. La porta stretta va desiderata e cercata, anche con sacrificio, senza mai scoraggiarsi. In Giovanni 10, 7--9, Ges\u00f9 dice: \u201cIn verit\u00e0, in verit\u00e0 vi dico: Io sono la porta delle pecore [\u2026]. Io sono la porta: se uno entra attraverso di me, sar\u00e0 salvo; entrer\u00e0 ed uscir\u00e0 e trover\u00e0 pascolo\u201d. La porta dell'ovile \u00e8 sempre stretta perch\u00e9 le pecore vi possano entrare una ad una e il pastore possa contarle e riconoscerle, chiamandole per nome. Che bello entrare attraverso Ges\u00f9, essere riconosciuti ad uno ad uno e chiamati per nome. Essere salvati!", "riflettere": "\u201cQuello che non vuoi sia fatto a te, non farlo agli altri\u201d, questa \u00e8 tutta la Torah. \u201cNessuno di voi \u00e8 un fedele finch\u00e9 non desidera per suo fratello ci\u00f2 che desidera per se stesso\u201d, ci dice l'Islam. \u201cNon fare danno agli altri con azioni che troveresti dannose per te\u201d, suggerisce il Buddismo.", "preghfin": "Proviamo. Una giornata cos\u00ec spesa vale una vita. [\u2026]\nUna gioia mai provata ci inonder\u00e0. [\u2026] Dio sar\u00e0 con noi, perch\u00e9 \u00e8 con coloro che amano. [\u2026]\nA volte forse rallenteremo, saremo tentati di scoraggiarci, di smettere. [\u2026]\nMa no! Coraggio! Dio ci d\u00e0 la grazia. Ricominciamo sempre.\nPerseverando, vedremo lentamente cambiare il mondo attorno a noi.\n%Capiremo che il Vangelo porta la vita pi\u00f9 affascinante, accende la luce nel mondo,\n%d\u00e0 sapore alla nostra esistenza, ha in s\u00e9 il principio della risoluzione di tutti i problemi.\n%E non avremo pace finch\u00e9 non comunicheremo la nostra straordinaria esperienza ad altri:\n%agli amici che ci possono comprendere, ai parenti, a chiunque ci sentiamo spinti a darla. Rinascer\u00e0 la speranza.\n<i>(Chiara Lubich)</i>"}