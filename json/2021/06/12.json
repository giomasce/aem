{"day": 12, "month": 6, "year": 2021, "weekday": 6, "date_str": "sabato 12 giugno 2021", "quotes": "Is 61,9-11; 1Sam 2,1.4-8", "quote_vangelo": "secondo Luca (2,41-51)", "curatore": "una francescana secolare in cammino", "prevangelo": "", "indications": "Cuore Immacolato della Vergine Maria", "preghiniz": "Io gioisco pienamente nel Signore,\nla mia anima esulta nel mio Dio,\nperch\u00e9 mi ha rivestito delle vesti della salvezza,\nmi ha avvolto con il mantello della giustizia,\ncome uno sposo si mette il diadema\ne come una sposa si adorna di gioielli.\nPoich\u00e9, come la terra produce i suoi germogli\ne come un giardino fa germogliare i suoi semi,\ncos\u00ec il Signore Dio far\u00e0 germogliare la giustizia\ne la lode davanti a tutte le genti.\n<i>(Isaia 61, 10--11)</i>", "vangelo": "I genitori di Ges\u00f9 si recavano ogni anno a Gerusalemme per la festa di Pasqua. Quando egli ebbe dodici anni, vi salirono secondo la consuetudine della festa. Ma, trascorsi i giorni, mentre riprendevano la via del ritorno, il fanciullo Ges\u00f9 rimase a Gerusalemme, senza che i genitori se ne accorgessero. Credendo che egli fosse nella comitiva, fecero una giornata di viaggio e poi si misero a cercarlo tra i parenti e i conoscenti; non avendolo trovato, tornarono in cerca di lui a Gerusalemme.\nDopo tre giorni lo trovarono nel tempio, seduto in mezzo ai maestri, mentre li ascoltava e li interrogava. E tutti quelli che l'udivano erano pieni di stupore per la sua intelligenza e le sue risposte.\nAl vederlo restarono stupiti, e sua madre gli disse: \u00abFiglio, perch\u00e9 ci hai fatto questo? Ecco, tuo padre e io, angosciati, ti cercavamo\u00bb. Ed egli rispose loro: \u00abPerch\u00e9 mi cercavate? Non sapevate che io devo occuparmi delle cose del Padre mio?\u00bb. Ma essi non compresero ci\u00f2 che aveva detto loro.\nScese dunque con loro e venne a N\u00e0zaret e stava loro sottomesso. Sua madre custodiva tutte queste cose nel suo cuore.", "medita": "Questo passo del Vangelo di Luca mi ha sempre colpito: come \u00e8 possibile che Maria e Giuseppe non si siano presi cura del proprio figlio, appena adolescente, nel viaggio di ritorno da Gerusalemme a Nazareth? Proprio questi genitori, cos\u00ec straordinari, con un compito cos\u00ec prezioso e consapevoli di custodire un tesoro affidato loro da Dio stesso! Solo dopo un intero giorno di viaggio si sono chiesti dove fosse, cercandolo tra parenti e amici. Tre giorni ci sono voluti perch\u00e9 lo potessero ritrovare\u2026 nel tempio di Gerusalemme. \u00c8 il primo distacco tra la Madre e il Figlio, il primo dolore di Maria. Penso a lei, a quei lunghi giorni di disperazione, di buio. Maria non ha perso Ges\u00f9 in quei tre giorni, ma, pur essendo tutta bella e tutta santa, rivestita dello splendore di Dio, ha vissuto la sete della perdita di Ges\u00f9, il suo Signore. Maria ha perso se stessa e la sua vita; senza Ges\u00f9 ha sperimentato \u201cla notte oscura\u201d, e ha capito che senza di Lui l'umanit\u00e0 \u00e8 nell'angoscia, l'umanit\u00e0 \u00e8 morente. Ritrovando suo figlio nel tempio ha ritrovato se stessa, la sua identit\u00e0. Bellissime e commoventi le parole: \u201cEcco, tuo padre ed io, angosciati, ti cercavamo!\u201d. Mi domando: perch\u00e9 Dio ha permesso tutto questo? Al tempio Maria non ha compreso la risposta del giovane Ges\u00f9, ma ha custodito tutto questo nel suo cuore; tutto ci\u00f2 che Dio le faceva vivere come un dono. Credo di trovare la risposta nel passo delle nozze di Cana: Dio ha permesso a Maria di fare l'esperienza di buio perch\u00e9 potesse comprendere l'angoscia dell'essere senza Dio. Le ha donato la capacit\u00e0 e la sensibilit\u00e0 per vedere che proprio l\u00ec, in quelle nozze, non c'era gioia. Lei sa che solo suo figlio pu\u00f2 donare vita\u2026 una vita nuova! \u00c8 strano che nei due episodi ci sia un dialogo tra madre e figlio nel quale il Signore risponde con poca dolcezza, quasi a prendere le distanze dalla madre. Eppure, se nel tempio il giovane Ges\u00f9 replica che lui \u00e8 l\u00ec perch\u00e9 deve occuparsi delle cose del padre suo (ma poi star\u00e0 sottomesso ai genitori), a Cana \u00e8 la madre che lo apre alla sua missione, quasi a indicare che quello \u00e8 il tempo di andare, di non stare pi\u00f9 sottomesso. Maria \u00e8 stata la prima che ha accolto Ges\u00f9 nella sua vita e in seguito ha diviso con gli altri il dono ricevuto. Maria offr\u00ec il suo corpo, la sua forza, tutto il suo essere per dare vita al corpo di Ges\u00f9. E Maria \u00e8 colei che riconosce i nostri bisogni, le nostre mancanze; \u00e8 colei che ci porta a Ges\u00f9 per essere guariti e per essere salvati, perch\u00e9 \u00e8 nostra avvocata. Maria e Ges\u00f9 sono una cosa sola: dove \u00e8 la madre c'\u00e8 sempre il figlio, dove \u00e8 il figlio c'\u00e8 anche sua madre.", "riflettere": "Dobbiamo occuparci quotidianamente delle cose del padre per rimanere ancorati a Ges\u00f9, come Maria che custodiva tutto ci\u00f2 che viveva nel suo cuore, ed elaborarlo attraverso la preghiera e la parola di suo figlio.", "preghfin": "Santa Maria Vergine, non vi \u00e8 alcuna simile a te, nata nel mondo, tra le donne,\nfiglia e ancella dell'Altissimo sommo Re il Padre celeste,\nMadre del Santissimo Signore nostro Ges\u00f9 Cristo, Sposa dello Spirito Santo,\nprega per noi con San Michele Arcangelo e con tutte le potenze dei cieli\ne con tutti i santi, presso il Tuo Santissimo Diletto Figlio, Signore e Maestro.\nGloria al Padre, al Figlio e allo Spirito Santo\ncome era in principio, ora e sempre, nei secoli dei secoli.\n<i>(San Francesco di Assisi, </i>Antifona dell'ufficio della Passione del Signore<i>)</i>"}