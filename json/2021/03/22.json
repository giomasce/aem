{"day": 22, "month": 3, "year": 2021, "weekday": 1, "date_str": "luned\u00ec 22 marzo 2021", "quotes": "Dn 13,1-9.15-17.19-30.33-62; Sal 22", "quote_vangelo": "secondo Giovanni (8,1-11)", "curatore": "Luisa Prodi", "prevangelo": "", "indications": "", "preghiniz": "Dio, da' al re il tuo giudizio,\nal figlio del re la tua giustizia;\nregga con giustizia il tuo popolo\ne i tuoi poveri con rettitudine.\nEgli liberer\u00e0 il povero che grida\ne il misero che non trova aiuto,\navr\u00e0 piet\u00e0 del debole e del povero\ne salver\u00e0 la vita dei suoi miseri.\nLi riscatter\u00e0 dalla violenza e dal sopruso,\nsar\u00e0 prezioso ai suoi occhi il loro sangue.\nBenedetto il Signore, Dio di Israele,\negli solo compie prodigi.\nE benedetto il suo nome glorioso per sempre,\ndella sua gloria sia piena tutta la terra.\nAmen, amen.\n<i>(Salmo 71)</i>", "vangelo": "In quel tempo, Ges\u00f9 si avvi\u00f2 verso il monte degli Ulivi. Ma al mattino si rec\u00f2 di nuovo nel tempio e tutto il popolo andava da lui. Ed egli sedette e si mise a insegnare loro.\nAllora gli scribi e i farisei gli condussero una donna sorpresa in adulterio, la posero in mezzo e gli dissero: \u00abMaestro, questa donna \u00e8 stata sorpresa in flagrante adulterio. Ora Mos\u00e8, nella Legge, ci ha comandato di lapidare donne come questa. Tu che ne dici?\u00bb. Dicevano questo per metterlo alla prova e per avere motivo di accusarlo.\nMa Ges\u00f9 si chin\u00f2 e si mise a scrivere col dito per terra. Tuttavia, poich\u00e9 insistevano nell'interrogarlo, si alz\u00f2 e disse loro: \u00abChi di voi \u00e8 senza peccato, getti per primo la pietra contro di lei\u00bb. E, chinatosi di nuovo, scriveva per terra. Quelli, udito ci\u00f2, se ne andarono uno per uno, cominciando dai pi\u00f9 anziani.\nLo lasciarono solo, e la donna era l\u00e0 in mezzo. Allora Ges\u00f9 si alz\u00f2 e le disse: \u00abDonna, dove sono? Nessuno ti ha condannata?\u00bb. Ed ella rispose: \u00abNessuno, Signore\u00bb. E Ges\u00f9 disse: \u00abNeanch'io ti condanno; va' e d'ora in poi non peccare pi\u00f9\u00bb.", "medita": "\u201cA me impressiona pi\u00f9 questo silenzio di Ges\u00f9 che non tutto ci\u00f2 che dir\u00e0 dall'alto della montagna o in segrete confidenze. Meglio: a non capire questo silenzio, si rischia di non capire neppure quel messaggio. La sua prima parola \u00e8 il silenzio, e la pazienza; specie se ci rapportiamo a questa nostra umanit\u00e0 sempre cos\u00ec impaziente e chiassosa\u201d. (David Maria Turoldo)\nImpazienti e chiassosi gli scribi e i farisei, che inscenando un processo ad una donna sorpresa in adulterio vogliono in realt\u00e0 intentare un processo a Ges\u00f9. \u00c8 una bella situazione per coglierlo in contraddizione, perch\u00e9 la legge di Mos\u00e9 in una situazione del genere prevede la lapidazione, ma di fatto la prassi l'ha abolita. Se Ges\u00f9 dir\u00e0 che non si deve uccidere la donna, avr\u00e0 parlato contro Mos\u00e9, se invece affermer\u00e0 che la legge scritta va rispettata, parler\u00e0 contro se stesso e contro il suo vangelo di misericordia.\nGes\u00f9 tace e distoglie lo sguardo da loro e dalla donna. Tacer\u00e0 anche in un altro processo, ormai imminente. Tace perch\u00e9 conosce il cuore dell'uomo: se parlasse non si salverebbe nessuno, n\u00e9 la donna, n\u00e9 gli accusatori. Infine, di fronte alla loro insistenza, rimette ogni decisione sulla donna nelle loro mani.\nNel processo ebraico in caso di morte per lapidazione la prima pietra deve essere scagliata da un testimone diretto del reato, il quale si assume la responsabilit\u00e0 dell'accusa e in caso che l'accusato risulti innocente deve essere pronto a subire la stessa pena. Scribi e farisei hanno smesso di vociare, adesso se ne vanno uno ad uno in silenzio\u2026", "riflettere": "Nella nostra societ\u00e0 tutti devono avere un'opinione su tutto, una risposta pronta su ogni argomento. Ges\u00f9 ci insegna ad uscire dalla ressa delle voci per ascoltare la voce del Padre.", "preghfin": "Signore, che con infinito amore\nnon ti stanchi mai di venirci a chiamare,\naiutaci a essere umili e silenti,\nad accettare il tuo aiuto\na non essere giudici ipocriti con chi condivide\nla nostra natura di uomini peccatori."}