{"day": 30, "month": 3, "year": 2021, "weekday": 2, "date_str": "marted\u00ec 30 marzo 2021", "quotes": "Is 49,1-6; Sal 70", "quote_vangelo": "secondo Giovanni (13,21-33.36-38)", "curatore": "Luisa Prodi", "prevangelo": "", "indications": "Marted\u00ec santo", "preghiniz": "Anche l'amico in cui confidavo,\nanche lui, che mangiava il mio pane,\nalza contro di me il suo calcagno.\nMa tu, Signore, abbi piet\u00e0 e sollevami,\nche io li possa ripagare.\nDa questo sapr\u00f2 che tu mi ami\nse non trionfa su di me il mio nemico;\nper la mia integrit\u00e0 tu mi sostieni,\nmi fai stare alla tua presenza per sempre.\n<i>(Salmo 41)</i>", "vangelo": "In quel tempo, [mentre era a mensa con i suoi discepoli,] Ges\u00f9 fu profondamente turbato e dichiar\u00f2: \u00abIn verit\u00e0, in verit\u00e0 io vi dico: uno di voi mi tradir\u00e0\u00bb. I discepoli si guardavano l'un l'altro, non sapendo bene di chi parlasse. Ora uno dei discepoli, quello che Ges\u00f9 amava, si trovava a tavola al fianco di Ges\u00f9. Simon Pietro gli fece cenno di informarsi chi fosse quello di cui parlava. Ed egli, chinandosi sul petto di Ges\u00f9, gli disse: \u00abSignore, chi \u00e8?\u00bb. Rispose Ges\u00f9: \u00ab\u00c8 colui per il quale intinger\u00f2 il boccone e glielo dar\u00f2\u00bb. E, intinto il boccone, lo prese e lo diede a Giuda, figlio di Simone Iscari\u00f2ta. Allora, dopo il boccone, Satana entr\u00f2 in lui. Gli disse dunque Ges\u00f9: \u00abQuello che vuoi fare, fallo presto\u00bb.\nNessuno dei commensali cap\u00ec perch\u00e9 gli avesse detto questo; alcuni infatti pensavano che, poich\u00e9 Giuda teneva la cassa, Ges\u00f9 gli avesse detto: \u00abCompra quello che ci occorre per la festa\u00bb, oppure che dovesse dare qualche cosa ai poveri. Egli, preso il boccone, subito usc\u00ec. Ed era notte.\nQuando fu uscito, Ges\u00f9 disse: \u00abOra il Figlio dell'uomo \u00e8 stato glorificato, e Dio \u00e8 stato glorificato in lui. Se Dio \u00e8 stato glorificato in lui, anche Dio lo glorificher\u00e0 da parte sua e lo glorificher\u00e0 subito. Figlioli, ancora per poco sono con voi; voi mi cercherete ma, come ho detto ai Giudei, ora lo dico anche a voi: dove vado io, voi non potete venire\u00bb.\nSimon Pietro gli disse: \u00abSignore, dove vai?\u00bb. Gli rispose Ges\u00f9: \u00abDove io vado, tu per ora non puoi seguirmi; mi seguirai pi\u00f9 tardi\u00bb. Pietro disse: \u00abSignore, perch\u00e9 non posso seguirti ora? Dar\u00f2 la mia vita per te!\u00bb. Rispose Ges\u00f9: \u00abDarai la tua vita per me? In verit\u00e0, in verit\u00e0 io ti dico: non canter\u00e0 il gallo, prima che tu non m'abbia rinnegato tre volte\u00bb.", "medita": "Dodici uomini sono riuniti a mensa con il loro Maestro per la festa della Pasqua ebraica. Uomini che sono stati chiamati personalmente a vivere un'esperienza di sequela e di discepolato. In tre anni di vita comune ciascuno di loro ha potuto trovare la sua personale relazione con Ges\u00f9, anche in ragione del proprio carattere e delle proprie aspettative. Ciascuno \u00e8 stato libero di restare nel gruppo o di andarsene, quando le parole del Maestro si facevano troppo dure e incomprensibili. Ciascuno \u00e8 stato libero anche di sognare e fare progetti non coincidenti con quelli del Maestro. Qualcuno ha sognato di stare alla destra o alla sinistra di un trono, qualcuno ha sperimentato il dubbio e ha dovuto fare tante domande, qualcuno ha pensato che l'unica salvezza interessante consistesse nella liberazione politica della Palestina e non in altro. Ges\u00f9 non ha allontanato nessuno dal gruppo, nemmeno Giuda ormai in rotta di collisione con lui.\nA quella che dovrebbe essere una celebrazione festosa Ges\u00f9 arriva profondamente turbato. Dopo tre anni di vita comune con i suoi sa che uno di loro tradir\u00e0, uno che promette di dare la vita per lui in capo a poche ore far\u00e0 finta di non averlo mai conosciuto. E poi il silenzio di tutti gli altri. \u00c8 davvero notte.\nMa questa notte \u00e8 il momento della gloria di Dio. \u201cGloria\u201d nel linguaggio biblico \u00e8 ci\u00f2 che ha peso, importanza. L'ingresso di Ges\u00f9 nella sua passione segna la gloria del Padre: con la sua obbiedienza alla missione che gli \u00e8 stata assegnata, Ges\u00f9 testimonia che solo la volont\u00e0 del Padre ha importanza ed \u00e8 degna di onore. Ma anche il Padre dar\u00e0 gloria al Figlio, rendendolo vittorioso sulla morte.", "riflettere": "Ges\u00f9 chiama glorificazione il punto apparentemente pi\u00f9 fallimentare della sua vita. Chiediamo al Signore di trovare la gloria, cio\u00e8 ci\u00f2 che conta veramente, anche nelle situazioni pi\u00f9 complicate della nostra vita.", "preghfin": "Signore,\nnon ricordarti soltanto degli uomini\ndi buona volont\u00e0 ma anche di quelli cattivi.\nMa non per guardare a tutte le sofferenze\nche ci hanno fatto patire,\nricordati piuttosto delle cose buone che quelle\nsofferenze hanno fatto nascere in noi:\nla fratellanza, la lealt\u00e0, l'umilt\u00e0,\nil coraggio, la generosit\u00e0,\nla grandezza d'animo che ci \u00e8 cresciuta dentro\nper tutto quanto abbiamo sofferto.\nE quando quegli uomini verranno\nal giudizio finale lascia che i buoni frutti\nche da noi sono nati siano il loro perdono."}