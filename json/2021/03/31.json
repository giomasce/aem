{"day": 31, "month": 3, "year": 2021, "weekday": 3, "date_str": "mercoled\u00ec 31 marzo 2021", "quotes": "Is 50,4-9a; Sal 68", "quote_vangelo": "secondo Matteo (26,14-25)", "curatore": "Luisa Prodi", "prevangelo": "", "indications": "Mercoled\u00ec santo", "preghiniz": "Perch\u00e9 le genti sono in tumulto\ne i popoli cospirano invano?\nInsorgono i re della terra\ne i pr\u00ecncipi congiurano insieme\ncontro il Signore e il suo consacrato:\nRide colui che sta nei cieli,\nil Signore si fa beffe di loro.\nVoglio annunciare il decreto del Signore.\nEgli mi ha detto: \u00abTu sei mio figlio,\nio oggi ti ho generato.\nChiedimi e ti dar\u00f2 in eredit\u00e0 le genti\ne in tuo dominio le terre pi\u00f9 lontane.\nImparate la disciplina,\nperch\u00e9 non si adiri e voi perdiate la via:\nBeato chi in lui si rifugia.\n<i>(Salmo 2)</i>", "vangelo": "In quel tempo, uno dei Dodici, chiamato Giuda Iscari\u00f2ta, and\u00f2 dai capi dei sacerdoti e disse: \u00abQuanto volete darmi perch\u00e9 io ve lo consegni?\u00bb. E quelli gli fissarono trenta monete d'argento. Da quel momento cercava l'occasione propizia per consegnare Ges\u00f9.\nIl primo giorno degli \u00c1zzimi, i discepoli si avvicinarono a Ges\u00f9 e gli dissero: \u00abDove vuoi che prepariamo per te, perch\u00e9 tu possa mangiare la Pasqua?\u00bb. Ed egli rispose: \u00abAndate in citt\u00e0 da un tale e ditegli: \u201cIl Maestro dice: Il mio tempo \u00e8 vicino; far\u00f2 la Pasqua da te con i miei discepoli\u201d\u00bb. I discepoli fecero come aveva loro ordinato Ges\u00f9, e prepararono la Pasqua.\nVenuta la sera, si mise a tavola con i Dodici. Mentre mangiavano, disse: \u00abIn verit\u00e0 io vi dico: uno di voi mi tradir\u00e0\u00bb. Ed essi, profondamente rattristati, cominciarono ciascuno a domandargli: \u00abSono forse io, Signore?\u00bb. Ed egli rispose: \u00abColui che ha messo con me la mano nel piatto, \u00e8 quello che mi tradir\u00e0. Il Figlio dell'uomo se ne va, come sta scritto di lui; ma guai a quell'uomo dal quale il Figlio dell'uomo viene tradito! Meglio per quell'uomo se non fosse mai nato!\u00bb. Giuda, il traditore, disse: \u00abRabb\u00ec, sono forse io?\u00bb. Gli rispose: \u00abTu l'hai detto\u00bb.", "medita": "La domanda degli apostoli \u201cSono forse io, Signore?\u201d rivela il fatto che nessuno dei dodici si sente al sicuro. Ciascuno sa di poter avere fatto la sua parte nel tradimento, magari solo con un pensiero, una lamentela, una critica. Ciascuno di loro, e ciascuno di noi, discepoli nella vita di oggi, siamo capaci di tradire il Signore pi\u00f9 e pi\u00f9 volte al giorno quando viviamo come se lui non esistesse, quando diciamo di averlo conosciuto ma volgiamo la nostra speranza altrove, quando non lo riconosciamo nel corpo sofferente dei fratelli. Condanniamo con fermezza il gesto di Giuda, ma quante volte siamo a un passo dal compierlo, e se non lo compiamo \u00e8 perch\u00e9 il Padre non ci abbandona alla tentazione. Don Primo Mazzolari nel 1958 pronunci\u00f2 una famosa predica dal titolo \u201cNostro fratello Giuda\u201d. Ecco alcune delle sue parole:\n\u00abNon vergognatevi di assumere questa fratellanza. Io non me ne vergogno, perch\u00e9 so quante volte ho tradito il Signore; e credo che nessuno di voi debba vergognarsi di lui. Io voglio bene anche a Giuda, \u00e8 mio fratello Giuda. Pregher\u00f2 per lui perch\u00e9 io non giudico, io non condanno; dovrei giudicare me, dovrei condannare me. Io non posso non pensare che anche per Giuda la misericordia di Dio, questo abbraccio di carit\u00e0, quella parola \u201camico\u201d, che gli ha detto il Signore mentre lui lo baciava per tradirlo, io non posso pensare che questa parola non abbia fatto strada nel suo povero cuore. La Pasqua \u00e8 questa parola detta ad un povero Giuda come me, detta a dei poveri Giuda come voi. Questa \u00e8 la gioia: che Cristo ci ama, che Cristo ci perdona, che Cristo non vuole che noi ci disperiamo\u00bb.", "riflettere": "Andare a confessarsi non \u00e8 andare a una seduta di tortura? No! \u00c8 andare a lodare Dio, perch\u00e9 io peccatore sono stato salvato da Lui. E Lui mi aspetta per bastonarmi? No, con tenerezza per perdonarmi. E se domani faccio lo stesso? Vai un'altra volta, e vai e vai e vai\u2026 Lui sempre ci aspetta. (Papa Francesco)", "preghfin": "Ti invocava con tenerissimo nome:\nla faccia a terra\ne sassi a terra bagnati\nda gocce di sangue;\nle mani stringevano zolle\ndi erba e fango:\nripeteva la preghiera del mondo:\n\u201cPadre, Abba, se possibile\u201d\u2026\nSolo un ramoscello d'olivo\ndondolava sopra il suo capo\nun silenzioso vento\u2026\n<i>(Padre David Maria Turoldo)</i>"}