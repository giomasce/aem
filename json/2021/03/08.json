{"day": 8, "month": 3, "year": 2021, "weekday": 1, "date_str": "luned\u00ec 8 marzo 2021", "quotes": "2Re 5,1-15a; Sal 41-42", "quote_vangelo": "secondo Luca (4,24-30)", "curatore": "Luisa Prodi", "prevangelo": "", "indications": "", "preghiniz": "Tu sei la nostra pace, hai fatto dei due un popolo solo,\nabbattendo il muro di separazione che era frammezzo, cio\u00e8 l'inimicizia.\nHai annullato la legge fatta di prescrizioni e di decreti,\nin te siamo diventati un solo uomo nuovo,\ne siamo riconciliati per mezzo della tua croce.\nSei venuto ad annunziare pace ai lontani e ai vicini\ne ora, per mezzo tuo, possiamo presentarci al Padre in un solo Spirito.\n<i>(Lettera agli Efesini 2, 14--18)</i>", "vangelo": "In quel tempo, Ges\u00f9 [cominci\u00f2 a dire nella sinagoga a N\u00e0zaret:] \u00abIn verit\u00e0 io vi dico: nessun profeta \u00e8 bene accetto nella sua patria. Anzi, in verit\u00e0 io vi dico: c'erano molte vedove in Israele al tempo di El\u00eca, quando il cielo fu chiuso per tre anni e sei mesi e ci fu una grande carestia in tutto il paese; ma a nessuna di esse fu mandato El\u00eca, se non a una vedova a Sar\u00e8pta di Sid\u00f3ne. C'erano molti lebbrosi in Israele al tempo del profeta Elis\u00e8o; ma nessuno di loro fu purificato, se non Naam\u00e0n, il Siro\u00bb.\nAll'udire queste cose, tutti nella sinagoga si riempirono di sdegno. Si alzarono e lo cacciarono fuori della citt\u00e0 e lo condussero fin sul ciglio del monte, sul quale era costruita la loro citt\u00e0, per gettarlo gi\u00f9. Ma egli, passando in mezzo a loro, si mise in cammino.", "medita": "\u201cDa Nazaret pu\u00f2 mai uscire qualcosa di buono?\u201d chiese Natanaele a Filippo (Gv 1, 46). Avr\u00e0 avuto le sue buone ragioni a fare quella domanda: da un paese chiuso, arroccato nelle sue abitudini, dove non \u00e8 permesso a nessuno pensare o fare qualcosa che non abbiano fatto i suoi predecessori, che novit\u00e0 pu\u00f2 mai venire? Il brano del vangelo che leggiamo oggi d\u00e0 conferma del dubbio di Filippo. Ges\u00f9 si presenta ai suoi compaesani come inviato dal Signore ad annunciare una buona notizia, e riceve in risposta una reazione di iniziale perplessit\u00e0 mista a scherno, e poi di sdegno violento e minaccioso. Perch\u00e9 la legge \u00e8 gi\u00e0 stata data, e non c'\u00e8 bisogno di strane novit\u00e0; la vita va avanti come \u00e8 sempre andata e chi \u00e8 figlio di carpentiere continui a fare il carpentiere e non si metta a fare il profeta. La consapevolezza di appartenere al popolo eletto, di avere la legge e le promesse, inaridisce la capacit\u00e0 di riconoscere le opere di Dio, cos\u00ec come avvenne al tempo di Elia, quando il miracolo della farina si comp\u00ec per una vedova straniera e non per le tante vedove di Israele; o al tempo di Eliseo, quando il lebbroso risanato fu un siriano e non un israelita. Papa Francesco parla del dramma dell'osservanza dei comandamenti senza fede. \u201cIo vado alla sinagoga tutti i sabati, cerco di obbedire ai comandamenti: che non vengano a dirmi che quel lebbroso e quella vedova erano meglio di me! Quelli sono degli emarginati!\u201d E Ges\u00f9: \u201cGuarda che se tu non ti emargini, non ti senti al margine, non avrai salvezza\u201d.", "riflettere": "\u00c8 forte la tentazione di collocarsi fra i vicini (a Dio) e pensare che altri sono lontani. Con il rischio di rimanere seduti nella nostra osservanza, mentre Dio compie i suoi miracoli l\u00e0 dove non avremmo mai immaginato.", "preghfin": "Signore, sei sempre tu lo straniero\nche i nostri passi accompagnano,\ned \u00e8 verso il tuo Regno che essi ci portano\nnel costruire un mondo pi\u00f9 aperto, pi\u00f9 grande e fraterno;\n\u00e8 la fede di Abramo che viviamo in questo camminare infinito,\nche impedisce alle nostre dimore e alle nostre certezze\ndi farsi eterne come fortezze.\nTutti siamo migranti e in cammino verso di te, Signore,\nche esisti nella meraviglia dei secoli. Amen!"}