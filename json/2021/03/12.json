{"day": 12, "month": 3, "year": 2021, "weekday": 5, "date_str": "venerd\u00ec 12 marzo 2021", "quotes": "Os 14,2-10; Sal 80", "quote_vangelo": "secondo Marco (12,28b-34)", "curatore": "Luisa Prodi", "prevangelo": "", "indications": "", "preghiniz": "Un linguaggio mai inteso io sento:\n\u00abHo liberato dal peso la sua spalla,\nle sue mani hanno deposto la cesta.\nHai gridato a me nell'angoscia\ne io ti ho liberato.\nNascosto nei tuoni ti ho dato risposta,\nti ho messo alla prova alle acque di Mer\u00ecba.\nAscolta, popolo mio:\ncontro di te voglio testimoniare.\nIsraele, se tu mi ascoltassi!\nNon ci sia in mezzo a te un dio estraneo\ne non prostrarti a un dio straniero.\nSono io il Signore, tuo Dio,\nche ti ha fatto salire dal paese d'Egitto.\nSe il mio popolo mi ascoltasse!\nSe Israele camminasse per le mie vie!\nLo nutrirei con fiore di frumento,\nlo sazierei con miele dalla roccia\u00bb.\n<i>(Salmo 80)</i>", "vangelo": "In quel tempo, si avvicin\u00f2 a Ges\u00f9 uno degli scribi e gli domand\u00f2: \u00abQual \u00e8 il primo di tutti i comandamenti?\u00bb. Ges\u00f9 rispose: \u00abIl primo \u00e8: \u201cAscolta, Israele! Il Signore nostro Dio \u00e8 l'unico Signore; amerai il Signore tuo Dio con tutto il tuo cuore e con tutta la tua anima, con tutta la tua mente e con tutta la tua forza\u201d. Il secondo \u00e8 questo: \u201cAmerai il tuo prossimo come te stesso\u201d. Non c'\u00e8 altro comandamento pi\u00f9 grande di questi\u00bb.\nLo scriba gli disse: \u00abHai detto bene, Maestro, e secondo verit\u00e0, che Egli \u00e8 unico e non vi \u00e8 altri all'infuori di lui; amarlo con tutto il cuore, con tutta l'intelligenza e con tutta la forza e amare il prossimo come se stesso vale pi\u00f9 di tutti gli oloc\u00e0usti e i sacrifici\u00bb. Vedendo che egli aveva risposto saggiamente, Ges\u00f9 gli disse: \u00abNon sei lontano dal regno di Dio\u00bb. E nessuno aveva pi\u00f9 il coraggio di interrogarlo.", "medita": "Tutti gli ebrei osservanti sono tenuti a rispettare una serie di precetti (pi\u00f9 di seicento) riguardanti la vita quotidiana, la famiglia, i rapporti interpersonali e il rapporto con Dio. Questa normativa cos\u00ec abbondante fa s\u00ec che gli studiosi della legge si chiedano se esista un ordine di importanza fra questi precetti o se si debbano mettere tutti sullo stesso piano perch\u00e9 comandati da Dio. Lo scriba del brano evangelico di oggi ha sentito parlare Ges\u00f9, lo ha probabilmente apprezzato ed \u00e8 interessato al suo parere. Ges\u00f9 gli cita quasi letteralmente un brano del Deuteronomio, che ogni israelita osservante conosce bene perch\u00e9 lo proclama tre volte al giorno: amerai il Signore tuo Dio con tutto il cuore, con tutta l'anima, con tutta la mente e con tutte le forze. E subito dopo ne aggiunge un secondo (non richiesto dallo scriba): amerai il prossimo tuo come te stesso. Evidentemente fra i due comandamenti c'\u00e8 una gerarchia\u2014il secondo scaturisce dal primo\u2014ma sono indissolubili.\nOccorre riflettere sul fatto che il brano del Deuteronomio inizia con l'esortazione \u201cAscolta, Israele\u201d, che \u00e8 parte essenziale del comandamento. Sai che devi amare Dio e i fratelli, ma se non ti metti in ascolto di Dio ogni giorno, se non costruisci con lui una relazione personale, potrai essere un buon teologo, ma non saprai come amare.\n\u201cNon sei lontano dal regno di Dio\u201d dice Ges\u00f9: lo scriba non \u00e8 ancora arrivato. Forse \u00e8 proprio quella parola \u201cAscolta\u201d, da lui omessa nella risposta, a dire la misura della strada che manca.", "riflettere": "Quando comincerai ad amare Dio, allora comincerai ad amare te stesso. Non temere: per quanto grande sia il tuo amore per Iddio, non lo amerai mai troppo. La misura di amare Dio \u00e8 di amarlo senza misura.", "preghfin": "Signore, insegnami a non parlare come un bronzo risonante\no un cembalo squillante, ma con amore.\nRendimi capace di comprendere\ne dammi la fede che muove le montagne, ma con l'amore.\nInsegnami quell'amore che \u00e8 sempre paziente e sempre gentile;\nmai geloso, presuntuoso, egoista o permaloso;\nl'amore che prova gioia nella verit\u00e0,\nsempre pronto a perdonare,\na credere, a sperare e a sopportare.\nInfine, quando tutte le cose finite\nsi dissolveranno e tutto sar\u00e0 chiaro,\nche io possa essere stato il debole\nma costante riflesso del tuo amore perfetto.\n<i>(Madre Teresa di Calcutta)</i>"}