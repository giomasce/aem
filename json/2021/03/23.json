{"day": 23, "month": 3, "year": 2021, "weekday": 2, "date_str": "marted\u00ec 23 marzo 2021", "quotes": "Nm 21,4-9; Sal 101", "quote_vangelo": "secondo Giovanni (8,21-30)", "curatore": "Luisa Prodi", "prevangelo": "", "indications": "", "preghiniz": "Benedetto sia Dio\nPadre di Ges\u00f9 Cristo nostro Signore.\nEgli ci ha uniti a Cristo nel cielo,\nci ha dato tutte le benedizioni dello Spirito.\nPrima della creazione del mondo\nDio ci ha scelti\nper mezzo di Cristo,\nper renderci santi e senza difetti\ndi fronte a lui.\n<i>(Lettera agli Efesini 1, 3--4)</i>", "vangelo": "In quel tempo, Ges\u00f9 disse ai farisei: \u00abIo vado e voi mi cercherete, ma morirete nel vostro peccato. Dove vado io, voi non potete venire\u00bb. Dicevano allora i Giudei: \u00abVuole forse uccidersi, dal momento che dice: \u201cDove vado io, voi non potete venire\u201d?\u00bb.\nE diceva loro: \u00abVoi siete di quaggi\u00f9, io sono di lass\u00f9; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati\u00bb.\nGli dissero allora: \u00abTu, chi sei?\u00bb. Ges\u00f9 disse loro: \u00abProprio ci\u00f2 che io vi dico. Molte cose ho da dire di voi, e da giudicare; ma colui che mi ha mandato \u00e8 veritiero, e le cose che ho udito da lui, le dico al mondo\u00bb. Non capirono che egli parlava loro del Padre.\nDisse allora Ges\u00f9: \u00abQuando avrete innalzato il Figlio dell'uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato \u00e8 con me: non mi ha lasciato solo, perch\u00e9 faccio sempre le cose che gli sono gradite\u00bb. A queste sue parole, molti credettero in lui.", "medita": "Essere nel mondo ma non essere del mondo: \u00e8 un equilibrio difficile quello che Ges\u00f9 propone ai suoi discepoli. Uno scritto dell'antichit\u00e0 cristiana, la lettera a Diogneto, descrive il modo di essere e di vivere dei primi cristiani: \u201cI cristiani non si differenziano dal resto degli uomini n\u00e9 per territorio, n\u00e9 per lingua, n\u00e9 per consuetudini di vita. Infatti non abitano citt\u00e0 particolari, n\u00e9 usano di un qualche strano linguaggio, n\u00e9 conducono uno speciale genere di vita. Abitano ciascuno la loro patria, ma come forestieri; partecipano a tutte le attivit\u00e0 di buoni cittadini e accettano tutti gli oneri come ospiti di passaggio. Ogni terra straniera \u00e8 patria per loro, mentre ogni patria \u00e8 per essi terra straniera. Trascorrono la loro vita sulla terra, ma la loro cittadinanza \u00e8 quella del cielo. Obbediscono alle leggi stabilite, ma, con il loro modo di vivere, sono superiori alle leggi\u201d.\nI farisei si aggrappano alla cittadinanza del mondo, convinti di possedere la terra e la legge; Cristo al contrario ci rende consapevoli che pur vivendo in pienezza la vita che abbiamo ricevuto dobbiamo sentirci sempre in cammino, in un esodo che \u00e8 passaggio, Pasqua permanente.\n\u201cIo sono\u201d rivela Dio a Mos\u00e8: un'affermazione granitica che non porta al popolo ebreo una tranquilla stabilit\u00e0, ma lo mette in cammino per quaranta anni. \u201cIo sono\u201d proclama Ges\u00f9 in questo brano evangelico, prima di avviarsi alla croce, lasciando ai cristani la consegna di vivere in questo mondo come pellegrini.", "riflettere": "Dio si lascia cacciare fuori dal mondo sulla croce, Dio \u00e8 impotente e debole nel mondo e appunto solo cos\u00ec egli ci sta al fianco e ci aiuta. (Dietrich Bonhoeffer)", "preghfin": "Ges\u00f9, Signore nostro,\ntu non sei pi\u00f9 nel mondo, noi invece siamo nel mondo;\ntu sei tornato al Padre.\nCustodiscici nel tuo nome,\nperch\u00e9 diventiamo una cosa sola con te e fra di noi.\nDonaci la pienezza della tua gioia,\nconsacraci nella verit\u00e0,\ncustodiscici dal maligno, ora e per sempre.\nAmen."}