{"day": 25, "month": 3, "year": 2021, "weekday": 4, "date_str": "gioved\u00ec 25 marzo 2021", "quotes": "Is 7,10-14;8,10c; Sal 39; Eb 10,4-10", "quote_vangelo": "secondo Luca (1,26-38)", "curatore": "Luisa Prodi", "prevangelo": "", "indications": "Annunciazione del Signore", "preghiniz": "Ha soccorso Israele suo servo\nricordandosi della sua misericordia,\ncome aveva promesso ai nostri Padri,\nad Abramo e alla sua discendenza per sempre.\n<i>(dal Magnificat)</i>", "vangelo": "In quel tempo, l'angelo Gabriele fu mandato da Dio in una citt\u00e0 della Galilea, chiamata N\u00e0zaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: \u00abRall\u00e9grati, piena di grazia: il Signore \u00e8 con te\u00bb.\nA queste parole ella fu molto turbata e si domandava che senso avesse un saluto come questo. L'angelo le disse: \u00abNon temere, Maria, perch\u00e9 hai trovato grazia presso Dio. Ed ecco, concepirai un figlio, lo darai alla luce e lo chiamerai Ges\u00f9. Sar\u00e0 grande e verr\u00e0 chiamato Figlio dell'Altissimo; il Signore Dio gli dar\u00e0 il trono di Davide suo padre e regner\u00e0 per sempre sulla casa di Giacobbe e il suo regno non avr\u00e0 fine\u00bb.\nAllora Maria disse all'angelo: \u00abCome avverr\u00e0 questo, poich\u00e9 non conosco uomo?\u00bb. Le rispose l'angelo: \u00abLo Spirito Santo scender\u00e0 su di te e la potenza dell'Altissimo ti coprir\u00e0 con la sua ombra. Perci\u00f2 colui che nascer\u00e0 sar\u00e0 santo e sar\u00e0 chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo \u00e8 il sesto mese per lei, che era detta sterile: nulla \u00e8 impossibile a Dio\u00bb.\nAllora Maria disse: \u00abEcco la serva del Signore: avvenga per me secondo la tua parola\u00bb. E l'angelo si allontan\u00f2 da lei.", "medita": "Il mistero che ricordiamo nella festa di oggi ce lo riferisce in sintesi l'apostolo Paolo: \u00abCristo Ges\u00f9 pur essendo nella condizione di Dio, non ritenne un privilegio l'essere come Dio, ma svuot\u00f2 se stesso assumendo una condizione di servo e diventando simile agli uomini\u00bb (Fil 2, 6--7).\nPer essere vicino all'uomo, Dio diventa uomo; non basta: diventa servo.\nIl luogo in cui avviene questo fatto straordinario non \u00e8 il centro dell'impero, e nemmeno Gerusalemme, la citt\u00e0 santa, ma un piccolo villaggio della Galilea. Tutto \u00e8 piccolo, tutto \u00e8 povero, tutto \u00e8 insignificante. Compresa Maria, una normale ragazza promessa ad un uomo della discendenza di Davide, che Dio ha scelto per realizzare la sua promessa.\nUna ragazza che nel breve dialogo con l'angelo ci presenta le tappe dell'itinerario di ogni sequela di Cristo: l'ascolto della parola inviata da Dio (\u201cangelo\u201d significa \u201cmessaggero\u201d), l'ascolto di s\u00e9 (Maria rimane turbata, sente ci\u00f2 che si agita nel proprio intimo), l'uso dell'intelletto per capire (\u201cCome avverr\u00e0 tutto questo?\u201d), la consapevolezza della propria condizione di creatura (\u201cEcco la serva del Signore\u201d), la disponibilit\u00e0 totale all'azione dello Spirito Santo (\u201cAvvenga in me quello che hai detto\u201d).\nNel Vangelo di Luca leggiamo che mentre Ges\u00f9 predicava una donna dalla folla alz\u00f2 la voce e gli disse: \u00abBeato il grembo che ti ha portato e il seno che ti ha allattato!\u00bb. Ma egli disse: \u00abBeati piuttosto coloro che ascoltano la parola di Dio e la osservano!\u00bb. (Lc 11, 27 -28). Tutti coloro che hanno ascoltato la Parola e l'hanno messa in pratica hanno prolungato nei secoli il mistero di Dio che si incarna e cammina fra gli uomini. Che il Signore ci aiuti ad essere oggi sua presenza nel mondo.", "riflettere": "\u00abNon temere\u2014dice l'angelo a Maria\u2014perch\u00e9 hai trovato grazia presso Dio\u00bb. Ci credo davvero o sono incapace di vedere quanti doni Dio ha messo nella mia vita?", "preghfin": "Santa Maria, donna gestante, creatura dolcissima,\nche nel tuo corpo di vergine hai offerto all'Eterno la pista d'atterraggio nel tempo,\nscrigno di tenerezza entro cui \u00e8 venuto a rinchiudersi Colui che i cieli non riescono a contenere,\nnoi non potremo mai sapere con quali parole gli rispondevi,\nmentre te lo sentivi balzare sotto il cuore,\nquasi volesse intrecciare anzi tempo colloqui d'amore con te.\nForse in quei momenti ti sarai posta la domanda\nse fossi tu a donargli i battiti, o fosse lui a prestarti i suoi.\nSanta Maria, donna gestante, grazie perch\u00e9,\nse Ges\u00f9 l'hai portato nel grembo nove mesi,\nnoi ci stai portando tutta la vita.\nDonaci le tue fattezze. Modellaci sul tuo volto.\nTrasfondici i lineamenti del tuo spirito.\nPerch\u00e9, quando giunger\u00e0 per noi il <i>dies natalis</i>,\nse le porte del Cielo ci si spalancheranno dinanzi senza fatica,\nsar\u00e0 solo per questa nostra, sia pur pallida, somiglianza con te.\n<i>(Don Tonino Bello)</i>"}