{"day": 11, "month": 3, "year": 2021, "weekday": 4, "date_str": "gioved\u00ec 11 marzo 2021", "quotes": "Ger 7,23-28; Sal 94", "quote_vangelo": "secondo Luca (11,14-23)", "curatore": "Luisa Prodi", "prevangelo": "", "indications": "", "preghiniz": "Ha mai un popolo cambiato d\u00e8i?\nEppure quelli non sono d\u00e8i!\nMa il mio popolo ha cambiato colui che \u00e8 la sua gloria\ncon un essere inutile e vano.\nStupitene, o cieli;\ninorridite come non mai.\nOracolo del Signore.\nPerch\u00e9 il mio popolo ha commesso due iniquit\u00e0:\nessi hanno abbandonato me,\nsorgente di acqua viva,\nper scavarsi cisterne, cisterne screpolate,\nche non tengono l'acqua.\n<i>(Geremia 2, 11--13)</i>", "vangelo": "In quel tempo, Ges\u00f9 stava scacciando un demonio che era muto. Uscito il demonio, il muto cominci\u00f2 a parlare e le folle furono prese da stupore. Ma alcuni dissero: \u00ab\u00c8 per mezzo di Beelzeb\u00f9l, capo dei dem\u00f2ni, che egli scaccia i dem\u00f2ni\u00bb. Altri poi, per metterlo alla prova, gli domandavano un segno dal cielo.\nEgli, conoscendo le loro intenzioni, disse: \u00abOgni regno diviso in se stesso va in rovina e una casa cade sull'altra. Ora, se anche satana \u00e8 diviso in se stesso, come potr\u00e0 stare in piedi il suo regno? Voi dite che io scaccio i dem\u00f2ni per mezzo di Beelzeb\u00f9l. Ma se io scaccio i dem\u00f2ni per mezzo di Beelzeb\u00f9l, i vostri figli per mezzo di chi li scacciano? Per questo saranno loro i vostri giudici. Se invece io scaccio i dem\u00f2ni con il dito di Dio, allora \u00e8 giunto a voi il regno di Dio.\nQuando un uomo forte, bene armato, fa la guardia al suo palazzo, ci\u00f2 che possiede \u00e8 al sicuro. Ma se arriva uno pi\u00f9 forte di lui e lo vince, gli strappa via le armi nelle quali confidava e ne spartisce il bottino.\nChi non \u00e8 con me \u00e8 contro di me, e chi non raccoglie con me, disperde\u00bb.", "medita": "\u00c8 davvero difficile in certi casi comprendere le parole di Ges\u00f9. Nel Vangelo di Luca, lo stesso da cui \u00e8 tratto il brano che abbiamo ascoltato oggi, \u00e8 scritto che l'apostolo Giovanni riferisce a Ges\u00f9 \u201cMaestro, noi abbiamo visto un tale che scacciava i demoni nel tuo nome, e glielo abbiamo vietato perch\u00e9 non ti segue con noi\u00bb. Ma Ges\u00f9 gli disse: \u00abNon glielo vietate, perch\u00e9 chi non \u00e8 contro di voi \u00e8 per voi\u00bb (Lc 9, 49--50). Oggi invece Ges\u00f9 dice \u201cChi non \u00e8 con me \u00e8 contro di me\u201d. Perch\u00e9 questa differenza?\nGes\u00f9 sa bene che il Padre pu\u00f2 compiere miracoli per mano di chiunque, non sono richieste appartenenze. Quello che i discepoli hanno incontrato \u00e8 probabilmente uno dei tanti guaritori che al tempo prestavano i loro servigi in Palestina. La restituzione della salute e del benessere ad una persona \u00e8 sempre un'opera voluta e amata da Dio.\nMa Ges\u00f9 sa anche che nel mondo \u00e8 presente il veleno di Satana, l'accusatore. Ne \u00e8 la prova la reazione di alcune persone (gente della casta, visto che poi si dir\u00e0 che hanno discepoli) che dopo aver assistito alla liberazione dell'uomo dal demone muto muovono l'accusa che tutto ci\u00f2 sia stato fatto in nome di Beelzebul, capo dei demoni. Ges\u00f9 risponde con due argomentazioni: ha senso pensare che un demonio scacci un altro demonio? Sarebbe una prova di debolezza del suo regno. E poi, se le guarigioni le fa il demonio e non vengono da Dio, dove collocate i vostri discepoli guaritori? Il loro potere taumaturgico \u00e8 da Dio o dal diavolo?\nIl demonio muto ha tolto all'uomo la parola, la comunicazione all'esterno. Cristo restituisce la capacit\u00e0 di parlare, di costruire relazioni, di esprimere il proprio pensiero. Cristo libera, restituisce integrit\u00e0 e dignit\u00e0. Oggi mette questo compito nelle nostre mani.", "riflettere": "Pu\u00f2 capitare che l'invidia per la bont\u00e0 di una persona possa spingere ad accusarla falsamente. Qui c'\u00e8 un veleno mortale: la malizia con cui si vuole distruggere la buona fama dell'altro. Dio ci liberi da questa terribile tentazione! (Papa Francesco)", "preghfin": "Ora si \u00e8 compiuta\nla salvezza, la forza e il regno del nostro Dio\ne la potenza del suo Cristo,\npoich\u00e9 \u00e8 stato precipitato\nl'accusatore dei nostri fratelli,\ncolui che li accusava davanti al nostro Dio\ngiorno e notte.\nEssi lo hanno vinto\nper mezzo del sangue dell'Agnello\ne grazie alla testimonianza del loro martirio;\npoich\u00e9 hanno disprezzato la vita\nfino a morire.\n<i>(Apocalisse 12, 10--11)</i>"}