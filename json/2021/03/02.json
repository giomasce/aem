{"day": 2, "month": 3, "year": 2021, "weekday": 2, "date_str": "marted\u00ec 2 marzo 2021", "quotes": "Is 1,10.16-20; Sal 49", "quote_vangelo": "secondo Matteo (23,1-12)", "curatore": "Luisa Prodi", "prevangelo": "", "indications": "", "preghiniz": "Signore e Padre dell'umanit\u00e0,\nche hai creato tutti gli esseri umani con la stessa dignit\u00e0,\ninfondi nei nostri cuori uno spirito fraterno.\nIspiraci il sogno di un nuovo incontro, di dialogo, di giustizia e di pace.\nIl nostro cuore si apra\na tutti i popoli e le nazioni del mondo,\nper riconoscere il bene, ammirare la bellezza\nche hai seminato in ciascuno di essi,\nper stringere legami di vera unit\u00e0,\ndi progetti comuni, di speranze condivise.\nAmen, Alleluja!\n<i>(preghiera finale della </i>Fratelli Tutti<i>)</i>", "vangelo": "In quel tempo, Ges\u00f9 si rivolse alla folla e ai suoi discepoli dicendo: \u00abSulla cattedra di Mos\u00e8 si sono seduti gli scribi e i farisei. Praticate e osservate tutto ci\u00f2 che vi dicono, ma non agite secondo le loro opere, perch\u00e9 essi dicono e non fanno. Legano infatti fardelli pesanti e difficili da portare e li pongono sulle spalle della gente, ma essi non vogliono muoverli neppure con un dito.  Tutte le loro opere le fanno per essere ammirati dalla gente: allargano i loro filatt\u00e8ri e allungano le frange; si compiacciono dei posti d'onore nei banchetti, dei primi seggi nelle sinagoghe, dei saluti nelle piazze, come anche di essere chiamati \u201crabb\u00ec\u201d dalla gente.\nMa voi non fatevi chiamare \u201crabb\u00ec\u201d, perch\u00e9 uno solo \u00e8 il vostro Maestro e voi siete tutti fratelli. E non chiamate \u201cpadre\u201d nessuno di voi sulla terra, perch\u00e9 uno solo \u00e8 il Padre vostro, quello celeste. E non fatevi chiamare \u201cguide\u201d, perch\u00e9 uno solo \u00e8 la vostra Guida, il Cristo.\nChi tra voi \u00e8 pi\u00f9 grande, sar\u00e0 vostro servo; chi invece si esalter\u00e0, sar\u00e0 umiliato e chi si umilier\u00e0 sar\u00e0 esaltato\u00bb.", "medita": "La cattedra \u00e8 il luogo da cui si impartisce un insegnamento: che cosa intende Ges\u00f9 quando parla di cattedra di Mos\u00e8? Mos\u00e9 non \u00e8 un sapiente, n\u00e9 un fine parlatore: \u00e8 un uomo che accetta di farsi guida e maestro del suo popolo. Guida nel lungo itinerario della liberazione dalla schiavit\u00f9, maestro nella fedele trasmissione al popolo della Legge di Dio.\nTutti coloro che dopo di lui sederanno su quella cattedra avranno la responsabilit\u00e0 di continuare la mediazione fra Dio e il popolo, in una prospettiva di liberazione. Purtroppo le cose non vanno cos\u00ec: gli scribi e i farisei tramandano la legge di Mos\u00e8, che Ges\u00f9 esorta a praticare e osservare, ma ad essa aggiungono pesanti fardelli, che non servono a mantenere rapporti di giustizia e di armonia fra gli uomini e con Dio, ma piuttosto a riproporre modelli di schiavit\u00f9. Sei schiavo quando il tuo legame con Dio non \u00e8 pi\u00f9 fondato sull'amore, ma su una serie infinita di precetti da osservare se non vuoi essere punito; sei schiavo anche quando il dio della tua religione \u00e8 la tua immagine, la tua visibilit\u00e0, il tuo compiacimento nell'essere visto e lodato da tutti.\nUna societ\u00e0 non pu\u00f2 fare a meno di maestri, padri e guide. Il servizio di chi educa e insegna \u00e8 prezioso per la crescita dei singoli e della comunit\u00e0. Ges\u00f9 non vieta di ricoprire questi ruoli di autorit\u00e0 e responsabilit\u00e0 (ministeri), anzi lui stesso invia i suoi apostoli a predicare e a guarire, facendoli in un certo senso sedere sulla cattedra di Mos\u00e8. Ma solo Dio \u00e8 Padre e, come ci ricorda Paolo, ogni paternit\u00e0 nei cieli e sulla terra prende nome da lui (Ef 3, 15), la vanagloria deve essere bandita da chi vuole seguire il Cristo.", "riflettere": "Non sono io davanti allo specchio che mi guardo, non sono io il centro delle attivit\u00e0, persino il centro della preghiera, tante volte\u2026 No, no, \u00e8 Lui il centro. Io sono in periferia. \u00c8 Lui il centro, \u00e8 Lui che fa tutto. (Papa Francesco ai sacerdoti di Roma, marzo 2019)", "preghfin": "Dal desiderio di essere stimato, liberami, Ges\u00f9.\nDal desiderio di essere amato, liberami, Ges\u00f9.\nDal desiderio di essere esaltato, liberami, Ges\u00f9.\nDal desiderio di essere onorato, liberami, Ges\u00f9.\nDal desiderio di essere lodato, liberami, Ges\u00f9.\nDal desiderio di essere preferito agli altri, liberami, Ges\u00f9.\nDal desiderio di essere consultato, liberami Ges\u00f9.\nDal desiderio di essere approvato, liberami, Ges\u00f9.\n<i>(cardinal Merry del Val)</i>"}