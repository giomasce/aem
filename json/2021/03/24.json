{"day": 24, "month": 3, "year": 2021, "weekday": 3, "date_str": "mercoled\u00ec 24 marzo 2021", "quotes": "Dn 3,14-20.46-50.91-92.95; Dn 3,52-56", "quote_vangelo": "secondo Giovanni (8,31-42)", "curatore": "Luisa Prodi", "prevangelo": "", "indications": "", "preghiniz": "Ascolta, popolo mio, la mia legge, porgi l'orecchio alle parole della mia bocca.\nAprir\u00f2 la mia bocca con una parabola, rievocher\u00f2 gli enigmi dei tempi antichi.\nQuando li uccideva, lo cercavano e tornavano a rivolgersi a lui,\nricordavano che Dio \u00e8 la loro roccia e Dio, l'Altissimo, il loro redentore.\nLo lusingavano con la loro bocca, ma gli mentivano con la lingua:\nil loro cuore non era costante verso di lui e non erano fedeli alla sua alleanza.\nMa lui, misericordioso, perdonava la colpa, invece di distruggere.\nMolte volte trattenne la sua ira e non scaten\u00f2 il suo furore.\n<i>(Salmo 77)</i>", "vangelo": "In quel tempo, Ges\u00f9 disse a quei Giudei che gli avevano creduto: \u00abSe rimanete nella mia parola, siete davvero miei discepoli; conoscerete la verit\u00e0 e la verit\u00e0 vi far\u00e0 liberi\u00bb. Gli risposero: \u00abNoi siamo discendenti di Abramo e non siamo mai stati schiavi di nessuno. Come puoi dire: \u201cDiventerete liberi\u201d?\u00bb.\nGes\u00f9 rispose loro: \u00abIn verit\u00e0, in verit\u00e0 io vi dico: chiunque commette il peccato \u00e8 schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi far\u00e0 liberi, sarete liberi davvero. So che siete discendenti di Abramo. Ma intanto cercate di uccidermi perch\u00e9 la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro\u00bb.\nGli risposero: \u00abIl padre nostro \u00e8 Abramo\u00bb. Disse loro Ges\u00f9: \u00abSe foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verit\u00e0 udita da Dio. Questo, Abramo non l'ha fatto. Voi fate le opere del padre vostro\u00bb.\nGli risposero allora: \u00abNoi non siamo nati da prostituzione; abbiamo un solo padre: Dio!\u00bb. Disse loro Ges\u00f9: \u00abSe Dio fosse vostro padre, mi amereste, perch\u00e9 da Dio sono uscito e vengo; non sono venuto da me stesso, ma lui mi ha mandato\u00bb.", "medita": "Se potessi fare una domanda a Ges\u00f9, o almeno all'evangelista Giovanni, chiederei \u201cChe cos \u00e8 la verit\u00e0?\u201d. E subito dopo \u201cChe cosa \u00e8 la libert\u00e0?\u201d. E cosa significa che la verit\u00e0 rende liberi?\nIl Vangelo di oggi non \u00e8 di facile comprensione, ma una cosa appare evidente: non si \u00e8 liberi, ma si diventa liberi. La libert\u00e0 \u00e8 un cammino che dura tutta la vita.\nI Giudei a cui si rivolge Ges\u00f9 non gli sono ostili, gli hanno creduto, ma pensano di vivere in una condizione permanente di verit\u00e0 e libert\u00e0 a causa della loro discendenza da Abramo. Ci tengono a sottolineare che non sono figli di prostituzione (facendo riferimento a Ismaele, che Abramo aveva concepito con la schiava Agar non avendo fede nelle promesse di Dio) e che hanno Dio per padre. Ges\u00f9 li porta a riflettere sul fatto che la schiavit\u00f9 non deriva dalle ascendenze biologiche, ma esclusivamente dalla compromissione con il peccato. Perch\u00e9 il peccato nelle sue molteplici forme di sopraffazione, odio, invidia, inganno, idolatria, infedelt\u00e0 impedisce di camminare, avviluppa l'uomo costringendolo a pensieri, comportamenti e progetti che seguono copioni gi\u00e0 scritti. Sembra dare felicit\u00e0 e invece produce disperazione. All'imbroglio del peccato si oppone la verit\u00e0, che nel linguaggio evangelico non \u00e8 quella razionale e logica dei greci, e non \u00e8 nemmeno un insieme di dogmi, ma \u00e8 la rivelazione della relazione profonda ed eterna fra Dio e l'uomo. Ges\u00f9 dice di s\u00e9 \u201cio sono la verit\u00e0\u201d, ma dice anche \u201cio sono la via\u201d: via quotidiana per scoprire che possiamo sempre di pi\u00f9 vivere da figli, a casa nostra nella casa del Padre.", "riflettere": "Siamo sudditi o figli? Questo combattimento, dentro e fuori di noi, si presenta continuamente: mille volte dobbiamo scegliere tra una mentalit\u00e0 da schiavi e una mentalit\u00e0 da figli. (Papa Francesco)", "preghfin": "O Dio che in Ges\u00f9 tuo Figlio\nci dai il privilegio di chiamarti Padre\ne vuoi che camminiamo in santit\u00e0 e giustizia dinnanzi a te,\nconfermaci nel tuo amore,\nperch\u00e9 viviamo lieti nella comunione della Santa Chiesa.\nAmen."}