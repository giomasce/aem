{"day": 7, "month": 3, "year": 2021, "weekday": 7, "date_str": "domenica 7 marzo 2021", "quotes": "Es 20,1-17; Sal 18; 1Cor 1,22-25", "quote_vangelo": "secondo Giovanni (2,13-25)", "curatore": "Luisa Prodi", "prevangelo": "", "indications": "Santa Perpetua e Felicita\nSalterio: terza settimana", "preghiniz": "Chi spera in te, a causa mia non sia confuso,\nSignore, Dio degli eserciti;\nper me non si vergogni\nchi ti cerca, Dio d'Israele.\nPer te io sopporto l'insulto\ne la vergogna mi copre la faccia;\nsono un estraneo per i miei fratelli,\nun forestiero per i figli di mia madre.\nPoich\u00e9 mi divora lo zelo per la tua casa,\nricadono su di me gli oltraggi di chi ti insulta.\n<i>(Salmo 68)</i>", "vangelo": "Si avvicinava la Pasqua dei Giudei e Ges\u00f9 sal\u00ec a Gerusalemme. Trov\u00f2 nel tempio gente che vendeva buoi, pecore e colombe e, l\u00e0 seduti, i cambiamonete. Allora fece una frusta di cordicelle e scacci\u00f2 tutti fuori del tempio, con le pecore e i buoi; gett\u00f2 a terra il denaro dei cambiamonete e ne rovesci\u00f2 i banchi, e ai venditori di colombe disse: \u00abPortate via di qui queste cose e non fate della casa del Padre mio un mercato!\u00bb. I suoi discepoli si ricordarono che sta scritto: \u00abLo zelo per la tua casa mi divorer\u00e0\u00bb.\nAllora i Giudei presero la parola e gli dissero: \u00abQuale segno ci mostri per fare queste cose?\u00bb. Rispose loro Ges\u00f9: \u00abDistruggete questo tempio e in tre giorni lo far\u00f2 risorgere\u00bb. Gli dissero allora i Giudei: \u00abQuesto tempio \u00e8 stato costruito in quarantasei anni e tu in tre giorni lo farai risorgere?\u00bb. Ma egli parlava del tempio del suo corpo.\nQuando poi fu risuscitato dai morti, i suoi discepoli si ricordarono che aveva detto questo, e credettero alla Scrittura e alla parola detta da Ges\u00f9.\nMentre era a Gerusalemme per la Pasqua, durante la festa, molti, vedendo i segni che egli compiva, credettero nel suo nome. Ma lui, Ges\u00f9, non si fidava di loro, perch\u00e9 conosceva tutti e non aveva bisogno che alcuno desse testimonianza sull'uomo. Egli infatti conosceva quello che c'\u00e8 nell'uomo.", "medita": "Le tavole della Legge, segno del patto fra Dio e il suo popolo, vengono conservate nell'Arca dell'Alleanza che accompagna Israele in tutto il suo cammino. Dopo l'ingresso nella terra, attorno all'Arca viene costruito un grande tempio la cui parte interna, il Santo dei Santi, \u00e8 accessibile solo al sommo sacerdote una volta l'anno. Fuori dal tempio, sulla spianata, stanno i cambiavalute e i venditori di bestiame, la cui presenza \u00e8 giustificata dalle prescrizioni di legge per offrire il sacrificio. Se hanno diritto di stare l\u00ec perch\u00e9 Ges\u00f9 li tratta cos\u00ec duramente? Forse perch\u00e9 sono disonesti, fanno la cresta sul cambio delle monete, e gonfiano i prezzi della merce ai pellegrini che arrivano a Gerusalemme (i sinottici parlano in modo esplicito di una casa di preghiera divenuta \u201cspelonca di ladri\u201d)? Probabilmente s\u00ec, ma ci deve essere qualcosa di pi\u00f9 profondo, di simbolico, che Giovanni ci rivela nelle righe successive, quando Ges\u00f9 parla di distruzione e resurrezione del tempio, intendendo il tempio del suo corpo. Il corpo di ogni battezzato \u00e8 tempio dello Spirito, \u00e8 cosa sacra, votata a Dio. La nostra vita interiore ha bisogno di essenzialit\u00e0, di silenzio, di custodia dell'alleanza, non pu\u00f2 convivere con schiamazzi di galline e urla di venditori. Se abbiamo deciso di seguire il Cristo, non possiamo dare lo stesso peso alla vita spirituale e a tante cose del mondo. Ges\u00f9 conosce il nostro cuore, ci sta richiamando a rientrare dentro noi stessi per ritrovare lui.", "riflettere": "Nel mio intimo acconsento alla legge di Dio, ma nelle mie membra vedo un'altra legge, che combatte contro la legge della mia ragione e mi rende schiavo della legge del peccato, che \u00e8 nelle mie membra. Me infelice! Chi mi liberer\u00e0 da questo corpo di morte? Siano rese grazie a Dio per mezzo di Ges\u00f9 Cristo nostro Signore! (Rm 7, 22--24)", "preghfin": "Fa' che insieme al silenzio,\nio viva ogni esperienza di solitudine senza paura,\nma con la fiducia che tu sei in me\ne mi doni di gustare quanto \u00e8 dolce e soave\ndimorare nelle profondit\u00e0 del tuo Cuore.\n<i>(Anna Maria Vissani)</i>"}