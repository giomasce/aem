{"day": 16, "month": 3, "year": 2021, "weekday": 2, "date_str": "marted\u00ec 16 marzo 2021", "quotes": "Ez 47,1-9.12; Sal 45", "quote_vangelo": "secondo Giovanni (5,1-16)", "curatore": "Luisa Prodi", "prevangelo": "", "indications": "", "preghiniz": "Beato l'uomo a cui \u00e8 rimessa la colpa,\ne perdonato il peccato.\nBeato l'uomo a cui Dio non imputa alcun male\ne nel cui spirito non \u00e8 inganno.\nTacevo e si logoravano le mie ossa,\nmentre gemevo tutto il giorno.\nGiorno e notte pesava su di me la tua mano,\ncome per arsura d'estate inaridiva il mio vigore.\nTi ho manifestato il mio peccato,\nnon ho tenuto nascosto il mio errore.\nHo detto: \u00abConfesser\u00f2 al Signore le mie colpe\u00bb\ne tu hai rimesso la malizia del mio peccato.\n<i>(Salmo 31)</i>", "vangelo": "Ricorreva una festa dei Giudei e Ges\u00f9 sal\u00ec a Gerusalemme. A Gerusalemme, presso la porta delle Pecore, vi \u00e8 una piscina, chiamata in ebraico Betzat\u00e0, con cinque portici, sotto i quali giaceva un grande numero di infermi, ciechi, zoppi e paralitici.\nSi trovava l\u00ec un uomo che da trentotto anni era malato. Ges\u00f9, vedendolo giacere e sapendo che da molto tempo era cos\u00ec, gli disse: \u00abVuoi guarire?\u00bb. Gli rispose il malato: \u00abSignore, non ho nessuno che mi immerga nella piscina quando l'acqua si agita. Mentre infatti sto per andarvi, un altro scende prima di me\u00bb. Ges\u00f9 gli disse: \u00ab\u00c0lzati, prendi la tua barella e cammina\u00bb. E all'istante quell'uomo guar\u00ec: prese la sua barella e cominci\u00f2 a camminare.\nQuel giorno per\u00f2 era un sabato. Dissero dunque i Giudei all'uomo che era stato guarito: \u00ab\u00c8 sabato e non ti \u00e8 lecito portare la tua barella\u00bb. Ma egli rispose loro: \u00abColui che mi ha guarito mi ha detto: \u201cPrendi la tua barella e cammina\u201d\u00bb. Gli domandarono allora: \u00abChi \u00e8 l'uomo che ti ha detto: \u201cPrendi e cammina\u201d?\u00bb. Ma colui che era stato guarito non sapeva chi fosse; Ges\u00f9 infatti si era allontanato perch\u00e9 vi era folla in quel luogo.\nPoco dopo Ges\u00f9 lo trov\u00f2 nel tempio e gli disse: \u00abEcco: sei guarito! Non peccare pi\u00f9, perch\u00e9 non ti accada qualcosa di peggio\u00bb. Quell'uomo se ne and\u00f2 e rifer\u00ec ai Giudei che era stato Ges\u00f9 a guarirlo. Per questo i Giudei perseguitavano Ges\u00f9, perch\u00e9 faceva tali cose di sabato.", "medita": "Se davvero il paralitico volesse immergersi nella piscina potrebbe cercare aiuto in quel giovane uomo che in mezzo alla folla di infermi, ciechi, zoppi e paralitici sembra proprio dirigersi verso di lui e pare ben disposto. Potrebbe mettersi d'accordo per farsi calare in acqua al momento opportuno e sperare nella guarigione.\nMa non lo fa.\n\u00c8 Ges\u00f9 che prende l'iniziativa e chiede \u201cVuoi guarire?\u201d, una domanda breve e secca, a cui segue una risposta poco convinta. Tutto sommato al paralitico non dispiace cullarsi nella sua autocommiserazione, sentirsi vittima di una situazione che si trascina da un tempo lunghissimo e nella quale non ha trovato alcuna solidariet\u00e0 umana. La paralisi dei suoi arti racconta di una paralisi spirituale, un'accidia del cuore, che gli impedisce ogni cambiamento di vita. Ges\u00f9 prende ancora l'iniziativa e lo guarisce, ma non gli dice solo di alzarsi, gli chiede invece di portare con s\u00e9 la barella su cui \u00e8 stato in tutti questi anni. Alzarsi \u00e8 il primo gesto che il paralitico compie dopo anni di passivit\u00e0, una vera e propria resurrezione.\nPer quale motivo il paralitico guarito deve portarsi dietro una cosa che non serve pi\u00f9? Perch\u00e9 quella barella ricorda una storia di fragilit\u00e0, che non deve essere dimenticata adesso che cammina con le sue gambe. Fra l'altro la barella \u00e8 anche la causa della prima seccatura della vita da risanato: dover rendere conto ai farisei di un trasporto barella in giorno di sabato. Uscir\u00e0 da questa situazione spiacevole addossando ogni responsabilit\u00e0 (anche quella della guarigione) a Ges\u00f9, e accendendo contro di lui l'ira dei Giudei che cominciano a perseguitarlo e a cercare di ucciderlo. La guarigione degli arti \u00e8 avvenuta, la guarigione del cuore ha bisogno di un tempo pi\u00f9 lungo.", "riflettere": "Non \u00e8 simpatico questo paralitico risanato, si \u00e8 rialzato fisicamente, ma qualcosa di paralizzato rimane nel suo intimo. Questo pu\u00f2 accadere a ciascuno di noi nella nostra vita spirituale. Qual \u00e8 la barella che ci aiuta a ricordare il nostro peccato e la nostra fragilit\u00e0?", "preghfin": "O Signore,\nche continuamente c'incitasti a star svegli,\na scrutare l'aurora,\na tenere i calzari e non le pantofole,\nfa' che non ci appisoliamo sulle nostre poltrone,\nnei nostri anfratti, nelle culle in cui ci dondola\nquesto mondo di pezza,\nma siamo sempre attenti a percepire\nil mormorio della tua Voce,\nche continuamente passa\ntra fronde della vita\na portare frescura e novit\u00e0.\nFa' che la nostra sonnolenza\nnon divenga giaciglio di morte\ne\u2014caso mai\u2014dacci Tu un calcio\nper star desti e ripartire sempre.\n<i>(Madeleine Delbr\u00eal)</i>"}