{"day": 29, "month": 3, "year": 2021, "weekday": 1, "date_str": "luned\u00ec 29 marzo 2021", "quotes": "Is 42,1-7; Sal 26", "quote_vangelo": "secondo Giovanni (12,1-11)", "curatore": "Luisa Prodi", "prevangelo": "", "indications": "Luned\u00ec santo", "preghiniz": "Effonde il mio cuore liete parole,\nio canto al re il mio poema.\nLa mia lingua \u00e8 stilo di scriba veloce.\nTu sei il pi\u00f9 bello tra i figli dell'uomo,\nsulle tue labbra \u00e8 diffusa la grazia,\nti ha benedetto Dio per sempre.\nCingi, prode, la spada al tuo fianco,\nnello splendore della tua maest\u00e0 ti arrida la sorte,\navanza per la verit\u00e0, la mitezza e la giustizia.\n<i>(Salmo 44)</i>", "vangelo": "Sei giorni prima della Pasqua, Ges\u00f9 and\u00f2 a Bet\u00e0nia, dove si trovava L\u00e0zzaro, che egli aveva risuscitato dai morti. E qui fecero per lui una cena: Marta serviva e L\u00e0zzaro era uno dei commensali. Maria allora prese trecento grammi di profumo di puro nardo, assai prezioso, ne cosparse i piedi di Ges\u00f9, poi li asciug\u00f2 con i suoi capelli, e tutta la casa si riemp\u00ec dell'aroma di quel profumo.\nAllora Giuda Iscari\u00f2ta, uno dei suoi discepoli, che stava per tradirlo, disse: \u00abPerch\u00e9 non si \u00e8 venduto questo profumo per trecento denari e non si sono dati ai poveri?\u00bb. Disse questo non perch\u00e9 gli importasse dei poveri, ma perch\u00e9 era un ladro e, siccome teneva la cassa, prendeva quello che vi mettevano dentro. Ges\u00f9 allora disse: \u00abLasciala fare, perch\u00e9 ella lo conservi per il giorno della mia sepoltura. I poveri infatti li avete sempre con voi, ma non sempre avete me\u00bb.\nIntanto una grande folla di Giudei venne a sapere che egli si trovava l\u00e0 e accorse, non solo per Ges\u00f9, ma anche per vedere L\u00e0zzaro che egli aveva risuscitato dai morti. I capi dei sacerdoti allora decisero di uccidere anche L\u00e0zzaro, perch\u00e9 molti Giudei se ne andavano a causa di lui e credevano in Ges\u00f9.", "medita": "Ricorrono nei Vangeli diversi episodi in cui alla esagerazione nel dono si contrappone la grettezza: il re condona una cifra immensa ad un suo funzionario e questi a sua volta rifiuta di condonare un debito molto inferiore ad un suo servo; il padre misericordioso allestisce una festa sontuosa per il figlio che torna dopo tanto tempo e il fratello dal cuore duro non vuole nemmeno entrare in casa.\nOggi il vangelo ci racconta di Maria che sparge sui piedi di Ges\u00f9 trecento grammi di olio di nardo profumato, una quantit\u00e0 del tutto esagerata, sia nel costo che nell'effetto, perch\u00e9 sarebbero bastate poche gocce a riempire la casa di profumo. Ma Maria non sa fare calcoli, a differenza di Giuda.\nMaria intuisce i sentimenti di Ges\u00f9, sente la sua angoscia per quello che deve accadere, vuole offrirgli un segno che sia viatico per l'ultima parte del cammino, la pi\u00f9 faticosa, la pi\u00f9 dolorosa.\nL'aroma del nardo \u00e8 forte, rimane per diversi giorni sulla pelle. Accompagner\u00e0 Ges\u00f9 nelle ultime dispute con i farisei, nella sera dell'addio, nella notte dell'angoscia, nel processo, nella condanna, sulla croce\u2026\nNon c'\u00e8 pi\u00f9 da discutere, decidere, agire, impegnarsi: l'ora si \u00e8 compiuta, ora si pu\u00f2 solo accompagnare Ges\u00f9 con un amore sovrabbondante, perch\u00e9 sovrabbondante \u00e8 il dono che lui sta per fare agli uomini.\nIn seguito ci sar\u00e0 da versare nardo sulle ferite degli uomini, i poveri li avremo sempre con con noi e saranno il corpo di Cristo che si rende presente nella storia. Pi\u00f9 oggi versiamo il nostro nardo sul corpo di Ges\u00f9, pi\u00f9 saremo capaci di metterci al loro servizio.", "riflettere": "Amerai con tutto il cuore, con tutta l'anima, con tutta la mente, con tutte le forze. L'unica misura dell'amore \u00e8 amare senza misura.", "preghfin": "Signore,\nla vedova nel tempio ha dato due spiccioli,\nMaria ha sparso trecento grammi di nardo.\nCiascuna di loro ha dato tutto, perch\u00e9 tu prima ancora hai dato tutto.\nIl tuo amore non ha fatto calcoli, si \u00e8 versato fino allo spreco.\nDacci la grazia di versare il nostro nardo profumato\nper accompagnare oggi la tua passione\ne per ricevere il dono senza misura della tua resurrezione."}