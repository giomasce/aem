{"day": 17, "month": 3, "year": 2021, "weekday": 3, "date_str": "mercoled\u00ec 17 marzo 2021", "quotes": "Is 49,8-15; Sal 144", "quote_vangelo": "secondo Giovanni (5,17-30)", "curatore": "Luisa Prodi", "prevangelo": "", "indications": "", "preghiniz": "Hai compassione di tutti, perch\u00e9 tutto tu puoi,\nnon guardi ai peccati degli uomini, in vista del pentimento.\nPoich\u00e9 tu ami tutte le cose esistenti\ne nulla disprezzi di quanto hai creato;\nse avessi odiato qualcosa, non l'avresti neppure creata.\nCome potrebbe sussistere una cosa, se tu non vuoi?\nO conservarsi se tu non l'avessi chiamata all'esistenza?\nTu risparmi tutte le cose, perch\u00e9 tutte son tue, Signore, amante della vita.\n<i>(Sapienza 11, 23--26)</i>", "vangelo": "In quel tempo, Ges\u00f9 disse ai Giudei: \u00abIl Padre mio agisce anche ora e anch'io agisco\u00bb. Per questo i Giudei cercavano ancor pi\u00f9 di ucciderlo, perch\u00e9 non soltanto violava il sabato, ma chiamava Dio suo Padre, facendosi uguale a Dio.\nGes\u00f9 riprese a parlare e disse loro: \u00abIn verit\u00e0, in verit\u00e0 io vi dico: il Figlio da se stesso non pu\u00f2 fare nulla, se non ci\u00f2 che vede fare dal Padre; quello che egli fa, anche il Figlio lo fa allo stesso modo. Il Padre infatti ama il Figlio, gli manifesta tutto quello che fa e gli manifester\u00e0 opere ancora pi\u00f9 grandi di queste, perch\u00e9 voi ne siate meravigliati. Come il Padre risuscita i morti e d\u00e0 la vita, cos\u00ec anche il Figlio d\u00e0 la vita a chi egli vuole. Il Padre infatti non giudica nessuno, ma ha dato ogni giudizio al Figlio, perch\u00e9 tutti onorino il Figlio come onorano il Padre. Chi non onora il Figlio, non onora il Padre che lo ha mandato.\nIn verit\u00e0, in verit\u00e0 io vi dico: chi ascolta la mia parola e crede a colui che mi ha mandato, ha la vita eterna e non va incontro al giudizio, ma \u00e8 passato dalla morte alla vita.\nIn verit\u00e0, in verit\u00e0 io vi dico: viene l'ora \u2013 ed \u00e8 questa \u2013 in cui i morti udranno la voce del Figlio di Dio e quelli che l'avranno ascoltata, vivranno. Come infatti il Padre ha la vita in se stesso, cos\u00ec ha concesso anche al Figlio di avere la vita in se stesso, e gli ha dato il potere di giudicare, perch\u00e9 \u00e8 Figlio dell'uomo. Non meravigliatevi di questo: viene l'ora in cui tutti coloro che sono nei sepolcri udranno la sua voce e usciranno, quanti fecero il bene per una risurrezione di vita e quanti fecero il male per una risurrezione di condanna. Da me, io non posso fare nulla. Giudico secondo quello che ascolto e il mio giudizio \u00e8 giusto, perch\u00e9 non cerco la mia volont\u00e0, ma la volont\u00e0 di colui che mi ha mandato\u00bb.", "medita": "La guarigione del paralitico ha i suoi strascichi, per la questione del sabato. Lo Shabbat \u00e8 il giorno in cui l'ebreo osservante \u00e8 chiamato a sospendere ogni attivit\u00e0 in ricordo del suo Creatore che ha cessato la sua opera il settimo giorno. Il precetto dell'osservanza del sabato ai tempi di Ges\u00f9 \u00e8 stato dettagliato in prescrizioni sempre pi\u00f9 minuziose, che la casta sacerdotale ha cura di far osservare al popolo, ma \u00e8 stato perso il senso profondo della Legge. I Giudei rimproverano al paralitico il trasporto della barella perch\u00e9 \u00e8 profanazione delle prescrizioni del sabato. Ma profanazione ancora pi\u00f9 grave \u00e8 la guarigione del paralitico, intesa come atto fortemente creativo, e quindi contraria alla legge del riposo dalla creazione.\nGes\u00f9 compie questa ed altre guarigioni di sabato per mettere in discussione un sistema religioso che ha sostituito l'amore per Dio e per l'uomo con l'osservanza sterile dei precetti. Un uomo che non camminava \u00e8 stato rimesso in piedi, e i ministri di Dio non sanno fare altro che dirgli di non trasportare la sua barella in giorno di sabato; un uomo ha risanato un altro uomo, e i ministri di Dio gli danno la caccia. Dove sono lo stupore, la lode, la festa, la misericordia, la libert\u00e0, la vita?\nDio che \u00e8 Padre non ha restrizioni, non ci sono decreti che possano fermare la sua azione creatrice, che smetter\u00e0 solo con la fine del mondo. Il Padre opera sempre e il Figlio che si \u00e8 fatto uomo per rendere manifeste le sue opere si comporta secondo quanto vede fare dal Padre: dare la vita e giudicare.", "riflettere": "Questo popolo mi onora con le labbra, ma il suo cuore \u00e8 lontano da me. Invano mi rendono culto, insegnando dottrine che sono precetti di uomini. Trascurando il comandamento di Dio, voi osservate la tradizione degli uomini. (Mc 7, 6)", "preghfin": "Signore Ges\u00f9, tu sempre guardi al Padre\ne compi ci\u00f2 che vedi fare da lui;\nattira il nostro sguardo verso di te:\nnella tua luce vedremo la luce,\napprenderemo a vivere da figli di Dio.\nDa lui ti \u00e8 concesso il potere di dare la vita\ne di renderla, nuova, a chi l'ha perduta,\nperch\u00e9 hai consegnato te stesso alla morte per tutti.\nAccresci la nostra fede;\n\u00e8 in te la sorgente della vita,\nda te attingeremo con gioia la nostra salvezza."}