{"day": 5, "month": 3, "year": 2021, "weekday": 5, "date_str": "venerd\u00ec 5 marzo 2021", "quotes": "Gn 37,3-4.12-13a.17b-28; Sal 104", "quote_vangelo": "secondo Matteo (21,33-43.45-46)", "curatore": "Luisa Prodi", "prevangelo": "", "indications": "", "preghiniz": "Hai divelto una vite dall'Egitto, per trapiantarla hai espulso i popoli.\nLe hai preparato il terreno, hai affondato le sue radici e ha riempito la terra.\nLa sua ombra copriva le montagne e i suoi rami i pi\u00f9 alti cedri.\nHa esteso i suoi tralci fino al mare e arrivavano al fiume i suoi germogli.\nPerch\u00e9 hai abbattuto la sua cinta e ogni viandante ne fa vendemmia?\nLa devasta il cinghiale del bosco e se ne pasce l'animale selvatico.\nDio degli eserciti, volgiti, guarda dal cielo e vedi e visita questa vigna,\nproteggi il ceppo che la tua destra ha piantato, il germoglio che ti sei coltivato.\n<i>(Salmo 79)</i>", "vangelo": "In quel tempo, Ges\u00f9 disse ai capi dei sacerdoti e agli anziani del popolo: \u00abAscoltate un'altra parabola: c'era un uomo che possedeva un terreno e vi piant\u00f2 una vigna. La circond\u00f2 con una siepe, vi scav\u00f2 una buca per il torchio e costru\u00ec una torre. La diede in affitto a dei contadini e se ne and\u00f2 lontano.\nQuando arriv\u00f2 il tempo di raccogliere i frutti, mand\u00f2 i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono.\nMand\u00f2 di nuovo altri servi, pi\u00f9 numerosi dei primi, ma li trattarono allo stesso modo. Da ultimo mand\u00f2 loro il proprio figlio dicendo: \u201cAvranno rispetto per mio figlio!\u201d. Ma i contadini, visto il figlio, dissero tra loro: \u201cCostui \u00e8 l'erede. Su, uccidiamolo e avremo noi la sua eredit\u00e0!\u201d. Lo presero, lo cacciarono fuori dalla vigna e lo uccisero.\nQuando verr\u00e0 dunque il padrone della vigna, che cosa far\u00e0 a quei contadini?\u00bb. Gli risposero: \u00abQuei malvagi, li far\u00e0 morire miseramente e dar\u00e0 in affitto la vigna ad altri contadini, che gli consegneranno i frutti a suo tempo\u00bb.\nE Ges\u00f9 disse loro: \u00abNon avete mai letto nelle Scritture: \u201cLa pietra che i costruttori hanno scartato \u00e8 diventata la pietra d'angolo; questo \u00e8 stato fatto dal Signore ed \u00e8 una meraviglia ai nostri occhi\u201d? Perci\u00f2 io vi dico: a voi sar\u00e0 tolto il regno di Dio e sar\u00e0 dato a un popolo che ne produca i frutti\u00bb.\nUdite queste parabole, i capi dei sacerdoti e i farisei capirono che parlava di loro. Cercavano di catturarlo, ma ebbero paura della folla, perch\u00e9 lo considerava un profeta.", "medita": "Ges\u00f9 racconta questa parabola agli anziani dei sacerdoti e ai capi del popolo: persone cui \u00e8 affidata una particolare responsabilit\u00e0 sia sul piano religioso che su quello civile. Israele \u00e8 il popolo che Dio si \u00e8 scelto, che ha liberato dalla schiavit\u00f9 e condotto nella terra promessa. \u00c8 la vigna piantata con cura, protetta da una torre e affidata ai contadini. Ma i contadini, i capi del popolo, anzich\u00e9 coltivare la vigna per conto del padrone se ne impossessano, al punto che bastonano e uccidono i servi inviati a prendere il raccolto e fanno fuori il figlio stesso del padrone. \u00c8 evidente l'allusione di Ges\u00f9 ai profeti, inviati a pi\u00f9 riprese da Dio al popolo infedele, e a se stesso, vittima ormai prossima della violenza che lo porter\u00e0 alla croce.\nMa non \u00e8 questa l'unica chiave di lettura della parabola: ciascuno di noi pu\u00f2 leggersi come uno dei contadini a cui \u00e8 stato affidata la cura della vigna. La vigna \u00e8 la nostra vita, il nostro passaggio in questo mondo, con tutto ci\u00f2 che ad esso \u00e8 collegato (affetti, relazioni, capacit\u00e0, desideri, esperienze, tempo\u2026). Possiamo vivere riconoscendo che tutto ci\u00f2 che ci \u00e8 dato \u00e8 dono di Dio, oppure possiamo sentirci padroni di tutto, proprietari unici e assoluti del nostro corpo, della nostra anima, delle nostre cose, del nostro tempo, delle persone che ci stanno attorno, vivendo nella paura di perdere qualcosa di nostro e non nel fiducioso abbandono ad un Padre buono. Vivendo male.\nBeati noi se sapremo coltivare la vigna sapendo che tutto ci viene da Dio.", "riflettere": "Rispondere con frutti di bene alla chiamata del Signore, che ci chiama a diventare sua vigna, ci aiuta a capire che cosa c'\u00e8 di nuovo e di originale nella fede cristiana. Essa non \u00e8 tanto la somma di precetti e di norme morali, ma \u00e8 prima di tutto una proposta di amore che Dio, attraverso Ges\u00f9, ha fatto e continua a fare all'umanit\u00e0. \u00c8 un invito a entrare in questa storia di amore. (Papa Francesco)", "preghfin": "Signore, Dio della vita,\nrimuovi le pietre dei nostri egoismi,\nla pietra che soffoca la speranza,\nla pietra che schiaccia gli entusiasmi,\nla pietra che chiude il cuore al perdono.\nRisuscita in noi la gioia,\nla voglia di vivere,\nil desiderio di sognare.\nFacci persone di resurrezione\nche non si lasciano fiaccare\ndalla morte, ma riservano sempre\nun germe di vita in cui credere."}