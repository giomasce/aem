{"day": 6, "month": 3, "year": 2021, "weekday": 6, "date_str": "sabato 6 marzo 2021", "quotes": "Mic 7,14-15.18-20; Sal 102", "quote_vangelo": "secondo Luca (15,1-3.11-32)", "curatore": "Luisa Prodi", "prevangelo": "", "indications": "", "preghiniz": "Io li traevo con legami di bont\u00e0, con vincoli d'amore, ero per loro come chi solleva\nun bimbo alla sua guancia, mi chinavo su di lui per dargli da mangiare.\nCome potrei abbandonarti, \u00c8fraim, come consegnarti ad altri, Israele?\n<i>(Osea 11, 4.8)</i>", "vangelo": "In quel tempo, si avvicinavano a lui tutti i pubblicani e i peccatori per ascoltarlo. I farisei e gli scribi mormoravano dicendo: \u00abCostui accoglie i peccatori e mangia con loro\u00bb. Ed egli disse loro questa parabola: \u00abUn uomo aveva due figli. Il pi\u00f9 giovane dei due disse al padre: \u201cPadre, dammi la parte di patrimonio che mi spetta\u201d. Ed egli divise tra loro le sue sostanze.\nPochi giorni dopo, il figlio pi\u00f9 giovane, raccolte tutte le sue cose, part\u00ec per un paese lontano e l\u00e0 sperper\u00f2 il suo patrimonio vivendo in modo dissoluto. Quando ebbe speso tutto, sopraggiunse in quel paese una grande carestia ed egli cominci\u00f2 a trovarsi nel bisogno. Allora and\u00f2 a mettersi al servizio di uno degli abitanti di quella regione, che lo mand\u00f2 nei suoi campi a pascolare i porci. Avrebbe voluto saziarsi con le carrube di cui si nutrivano i porci; ma nessuno gli dava nulla.\nAllora ritorn\u00f2 in s\u00e9 e disse: \u201cQuanti salariati di mio padre hanno pane in abbondanza e io qui muoio di fame! Mi alzer\u00f2, andr\u00f2 da mio padre e gli dir\u00f2: Padre, ho peccato verso il Cielo e davanti a te; non sono pi\u00f9 degno di essere chiamato tuo figlio. Trattami come uno dei tuoi salariati\u201d. Si alz\u00f2 e torn\u00f2 da suo padre.\nQuando era ancora lontano, suo padre lo vide, ebbe compassione, gli corse incontro, gli si gett\u00f2 al collo e lo baci\u00f2.\nIl figlio gli disse: \u201cPadre, ho peccato verso il Cielo e davanti a te; non sono pi\u00f9 degno di essere chiamato tuo figlio\u201d. Ma il padre disse ai servi: \u201cPresto, portate qui il vestito pi\u00f9 bello e fateglielo indossare, mettetegli l'anello al dito e i sandali ai piedi. Prendete il vitello grasso, ammazzatelo, mangiamo e facciamo festa, perch\u00e9 questo mio figlio era morto ed \u00e8 tornato in vita, era perduto ed \u00e8 stato ritrovato\u201d. E cominciarono a far festa.\nIl figlio maggiore si trovava nei campi. Al ritorno, quando fu vicino a casa, ud\u00ec la musica e le danze; chiam\u00f2 uno dei servi e gli domand\u00f2 che cosa fosse tutto questo. Quello gli rispose: \u201cTuo fratello \u00e8 qui e tuo padre ha fatto ammazzare il vitello grasso, perch\u00e9 lo ha riavuto sano e salvo\u201d. Egli si indign\u00f2, e non voleva entrare.\nSuo padre allora usc\u00ec a supplicarlo. Ma egli rispose a suo padre: \u201cEcco, io ti servo da tanti anni e non ho mai disobbedito a un tuo comando, e tu non mi hai mai dato un capretto per far festa con i miei amici. Ma ora che \u00e8 tornato questo tuo figlio, il quale ha divorato le tue sostanze con le prostitute, per lui hai ammazzato il vitello grasso\u201d. Gli rispose il padre: \u201cFiglio, tu sei sempre con me e tutto ci\u00f2 che \u00e8 mio \u00e8 tuo; ma bisognava far festa e rallegrarsi, perch\u00e9 questo tuo fratello era morto ed \u00e8 tornato in vita, era perduto ed \u00e8 stato ritrovato\u201d\u00bb.", "medita": "L'hanno sempre chiamata parabola del figlio prodigo, oggi si preferisce indicarla come parabola del padre misericordioso. Ma la si potrebbe chiamare la parabola dei figli lontani. Il figlio pi\u00f9 giovane parte da casa, dopo aver rivendicato una presunta eredit\u00e0 priva di giustificazione, essendo il babbo ancora in vita. Va in un paese lontano e vive in modo dissoluto, cio\u00e8 sciolto, privo di ogni legame, senza pi\u00f9 relazione con il padre, con il fratello e con tutti coloro che stavano nella casa del padre.\nAnche il fratello pi\u00f9 grande \u00e8 lontano anche se fisicamente vive sotto lo stesso tetto del padre: lontano dal fratello, per il ritorno del quale non riesce a provare un briciolo di gioia, ma solo astio e amarezza; lontano dal padre, al punto da rifiutare, per lo sdegno, di entrare nella sua casa. Per anni obbediente come un servo, non ha mai avuto la confidenza di chiedergli un capretto per fare festa con gli amici.\nChe fatica due figli cos\u00ec: uno che torna a casa solo per fame, l'altro avvizzito in un'obbedienza senza amore!\nIn questa atmosfera spenta, colpisce il dinamismo del padre, che si mette di sentinella per spiare il ritorno del figlio e quando lo vede gli corre incontro, lo abbraccia, fa allestire una grande festa. Intanto l'altro fratello fuori casa sta facendo le bizze, e allora il padre deve uscire e trovare le parole per convincerlo a rientrare e partecipare alla festa.\nInsomma un padre che si muove per andare alla ricerca dei figli lontani. Ges\u00f9 non poteva trovare un esempio migliore per raccontarci l'ostinata volont\u00e0 del Padre di riconciliarci fra di noi e con lui.", "riflettere": "Il Padre cerca a tutti i costi la riconciliazione per i suoi figli. In quali situazioni posso collaborare alla sua opera di riconciliazione nella mia vita?", "preghfin": "Padre buono,\nho bisogno di te per esistere e per vivere.\nIn Ges\u00f9 mi hai guardato con misericordia,\ne nello Spirito sono diventato tuo figlio.\nIo ho tradito il tuo amore e ferito i miei fratelli.\nMa Tu sei pi\u00f9 forte del mio peccato:\ncredo nella tua potenza sulla mia vita,\ncredo nella tua capacit\u00e0 di salvarmi\ncos\u00ec come sono adesso.\nRicordati di me e perdonami."}