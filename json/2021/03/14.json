{"day": 14, "month": 3, "year": 2021, "weekday": 7, "date_str": "domenica 14 marzo 2021", "quotes": "2Cr 36,14-16.19-23; Sal 136; Ef 2,4-10", "quote_vangelo": "secondo Giovanni (3,14-21)", "curatore": "Luisa Prodi", "prevangelo": "", "indications": "Salterio: quarta settimana", "preghiniz": "Sia benedetto il nome di Dio di secolo in secolo,\nperch\u00e9 a lui appartengono la sapienza e la potenza.\nEgli alterna tempi e stagioni, depone i re e li innalza,\nconcede la sapienza ai saggi, agli intelligenti il sapere.\nSvela cose profonde e occulte\ne sa quel che \u00e8 celato nelle tenebre\ne presso di lui \u00e8 la luce.\n<i>(Daniele 2, 20--22)</i>", "vangelo": "In quel tempo, Ges\u00f9 disse a Nicod\u00e8mo: \u00abCome Mos\u00e8 innalz\u00f2 il serpente nel deserto, cos\u00ec bisogna che sia innalzato il Figlio dell'uomo, perch\u00e9 chiunque crede in lui abbia la vita eterna.\nDio infatti ha tanto amato il mondo da dare il Figlio unigenito perch\u00e9 chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perch\u00e9 il mondo sia salvato per mezzo di lui. Chi crede in lui non \u00e8 condannato; ma chi non crede \u00e8 gi\u00e0 stato condannato, perch\u00e9 non ha creduto nel nome dell'unigenito Figlio di Dio.\nE il giudizio \u00e8 questo: la luce \u00e8 venuta nel mondo, ma gli uomini hanno amato pi\u00f9 le tenebre che la luce, perch\u00e9 le loro opere erano malvagie. Chiunque infatti fa il male, odia la luce, e non viene alla luce perch\u00e9 le sue opere non vengano riprovate. Invece chi fa la verit\u00e0 viene verso la luce, perch\u00e9 appaia chiaramente che le sue opere sono state fatte in Dio\u00bb.", "medita": "Nicodemo, capo dei Giudei e maestro delle scritture sacre, \u00e8 interessato a conoscere Ges\u00f9 per i segni che egli compie. Va da lui di notte. Perch\u00e9 di notte? Forse per non compromettere la propria reputazione, tenuto conto che Ges\u00f9 \u00e8 un personaggio poco gradito al Sinedrio.\nO forse nella scrittura fortemente simbolica di Giovanni la notte rappresenta lo stato spirituale in cui si trova Nicodemo.\n\u00c8 a partire da quello stato confuso che Ges\u00f9 entra nel cuore di Nicodemo facendogli comprendere che per vedere il regno di Dio occorre nascere di nuovo, venire alla luce.\nSe in una stanza la luce \u00e8 accesa, chi preferisce stare al buio deve uscire. Il Figlio \u00e8 la luce del mondo, illumina ogni uomo. Chi fa la verit\u00e0 viene alla luce, rinasce. E se ancora non tutte le sue opere sono buone, quella luce illuminer\u00e0 e rischiarer\u00e0 gli angoli bui e produrr\u00e0 un cambiamento. Ma se c'\u00e8 una cosa che Dio rispetta dell'uomo \u00e8 la libert\u00e0: chi odia la luce, forse per non mostrare le sue opere malvage, pu\u00f2 allontanarsi e rifiutare di essere illuminato. \u00c8 questo il giudizio. Non \u00e8 Dio che condanna l'uomo, perch\u00e9 Ges\u00f9 \u00e8 venuto nel mondo perch\u00e9 il mondo si salvi per mezzo suo, ma \u00e8 l'uomo che nella sua libert\u00e0 pu\u00f2 decidere di attingere dall'amore immenso di colui che si \u00e8 fatto issare su una croce per salvare tutti, oppure pu\u00f2 rifiutare il dono.\nSe accogliere la luce o no, quindi, \u00e8 affidato alla nostra libert\u00e0, e quindi alla nostra responsabilit\u00e0.", "riflettere": "Non \u00e8 facile vivere nella luce. La luce ci fa vedere tante cose brutte dentro di noi che noi non vogliamo vedere: i vizi, i peccati\u2026 Pensiamo ai nostri vizi, pensiamo alla nostra superbia, pensiamo al nostro spirito mondano: queste cose ci accecano, ci allontanano dalla luce di Ges\u00f9. (Papa Francesco)", "preghfin": "Guidami Tu, Luce gentile,\nattraverso il buio che mi circonda,\nsii Tu a condurmi!\nLa notte \u00e8 oscura e sono lontano da casa,\nsii Tu a condurmi!\nSostieni i miei piedi vacillanti:\nio non chiedo di vedere\nci\u00f2 che mi attende all'orizzonte,\nun passo solo mi sar\u00e0 sufficiente.\nNon mi sono mai sentito come mi sento ora,\nn\u00e9 ho pregato che fossi Tu a condurmi.\nAmavo scegliere e scrutare il mio cammino;\nma ora sii Tu a condurmi!\n<i>(John Henry Newman)</i>"}