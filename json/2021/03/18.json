{"day": 18, "month": 3, "year": 2021, "weekday": 4, "date_str": "gioved\u00ec 18 marzo 2021", "quotes": "Es 32,7-14; Sal 105", "quote_vangelo": "secondo Giovanni (5,31-47)", "curatore": "Luisa Prodi", "prevangelo": "", "indications": "", "preghiniz": "Si fabbricarono un vitello sull'Oreb,\nsi prostrarono a una statua di metallo;\nscambiarono la loro gloria\ncon la figura di un toro che mangia erba.\nDimenticarono Dio che li aveva salvati,\nche aveva operato in Egitto cose grandi,\nmeraviglie nella terra di Cam,\ncose terribili presso il Mar Rosso.\nEd egli li avrebbe sterminati,\nse Mos\u00e8, il suo eletto,\nnon si fosse posto sulla breccia davanti a lui\nper impedire alla sua collera di distruggerli.\n<i>(Salmo 105)</i>", "vangelo": "In quel tempo, Ges\u00f9 disse ai Giudei: \u00abSe fossi io a testimoniare di me stesso, la mia testimonianza non sarebbe vera. C'\u00e8 un altro che d\u00e0 testimonianza di me, e so che la testimonianza che egli d\u00e0 di me \u00e8 vera.\nVoi avete inviato dei messaggeri a Giovanni ed egli ha dato testimonianza alla verit\u00e0. Io non ricevo testimonianza da un uomo; ma vi dico queste cose perch\u00e9 siate salvati. Egli era la lampada che arde e risplende, e voi solo per un momento avete voluto rallegrarvi alla sua luce.\nIo per\u00f2 ho una testimonianza superiore a quella di Giovanni: le opere che il Padre mi ha dato da compiere, quelle stesse opere che io sto facendo, testimoniano di me che il Padre mi ha mandato. E anche il Padre, che mi ha mandato, ha dato testimonianza di me. Ma voi non avete mai ascoltato la sua voce n\u00e9 avete mai visto il suo volto, e la sua parola non rimane in voi; infatti non credete a colui che egli ha mandato.\nVoi scrutate le Scritture, pensando di avere in esse la vita eterna: sono proprio esse che danno testimonianza di me. Ma voi non volete venire a me per avere vita.\nIo non ricevo gloria dagli uomini. Ma vi conosco: non avete in voi l'amore di Dio. Io sono venuto nel nome del Padre mio e voi non mi accogliete; se un altro venisse nel proprio nome, lo accogliereste. E come potete credere, voi che ricevete gloria gli uni dagli altri, e non cercate la gloria che viene dall'unico Dio?\nNon crediate che sar\u00f2 io ad accusarvi davanti al Padre; vi \u00e8 gi\u00e0 chi vi accusa: Mos\u00e8, nel quale riponete la vostra speranza. Se infatti credeste a Mos\u00e8, credereste anche a me; perch\u00e9 egli ha scritto di me. Ma se non credete ai suoi scritti, come potrete credere alle mie parole?\u00bb.", "medita": "Ges\u00f9 \u00e8 stato accusato per la guarigione del paralitico in giorno si sabato, ma pi\u00f9 ancora per essersi fatto uguale a Dio, avendolo chiamato Padre. Dagli Ebrei Dio \u00e8 ritenuto cos\u00ec inarrivabile, cos\u00ec pi\u00f9 elevato dell'uomo che nemmeno se ne pu\u00f2 pronunciare il nome. L'affermazione di Ges\u00f9 \u00e8 quindi da ritenere blasfema, e come tale deve essere punita.\nGes\u00f9 replica alle accuse che gli vengono mosse presentando varie fonti che testimoniano la sua unit\u00e0 con il Padre: anzitutto la recente parola di Giovanni il Battista, che lo ha indicato come colui che deve venire nel mondo perch\u00e9 il mondo si salvi per mezzo suo. Ma a questa testimonianza luminosa \u00e8 stata data solo una fugace attenzione.\nUn'altra testimonianza viene dalle Scritture, che i dottori della legge scrutano per cercare vita eterna. Ma \u00e8 una lettura solo morale, che non si affida, che non crede in ci\u00f2 che viene promesso, e non permette di riconoscere in Ges\u00f9 l'inviato del Padre.\nInfine ci sono le opere, i segni che il Figlio compie in obbedienza al Padre. Dovrebbero costituire una testimonianza evidente, e in effetti molta gente semplice si \u00e8 convertita di fronte a segni e prodigi fatti da Ges\u00f9, ma i Giudei mostrano una pregiudiziale chiusura rispetto a Ges\u00f9, e non riescono a vedere per mezzo di lui il volto del Padre, n\u00e9 odono la sua voce, n\u00e9 ascoltano la sua parola.\nLa convinzione di possedere le cose di Dio e di poterle amministrare a proprio piacimento, non cercando la gloria che viene da Dio ma dandosi gloria gli uni gli altri, li ha incapacitati a credere e a ricevere l'amore di Dio.", "riflettere": "La conoscenza effettiva della verit\u00e0 \u00e8 pensabile nell'amore e soltanto nell'amore, e viceversa, la conoscenza della verit\u00e0 si manifesta attraverso l'amore: chi \u00e8 con l'Amore non pu\u00f2 non amare. (Pavel Aleksandrovic Florenskij)", "preghfin": "Tu non scendesti dalla croce,\nquando per schernirti e per provocarti ti gridavano:\n\u201cScendi dalla croce, e crederemo che sei proprio tu!\u201d.\nNon scendesti perch\u00e9, anche questa volta,\nnon volesti rendere schiavo l'uomo con un miracolo,\nperch\u00e9 avevi sete\ndi una fede nata dalla libert\u00e0 e non dal miracolo.\nAvevi sete di amore libero,\ne non dei servili entusiasmi dello schiavo\ndavanti al padrone potente\nche lo ha terrorizzato una volta per sempre."}