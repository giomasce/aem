{"day": 6, "month": 7, "year": 2021, "weekday": 2, "date_str": "marted\u00ec 6 luglio 2021", "quotes": "Gn 32,23-33; Sal 16", "quote_vangelo": "secondo Matteo (9,32-38)", "curatore": "Marta e Enrico Puglisi", "prevangelo": "", "indications": "", "preghiniz": "Ascolta, Signore, la mia giusta causa,\nsii attento al mio grido.\nPorgi l'orecchio alla mia preghiera:\nsulle mie labbra non c'\u00e8 inganno.\nDal tuo volto venga per me il giudizio,\ni tuoi occhi vedano la giustizia.\nSaggia il mio cuore, scrutalo nella notte,\nprovami al fuoco: non troverai malizia.\nIo t'invoco poich\u00e9 tu mi rispondi, o Dio;\ntendi a me l'orecchio, ascolta le mie parole,\nmostrami i prodigi della tua misericordia,\ntu che salvi dai nemici chi si affida alla tua destra.\nCustodiscimi come pupilla degli occhi\nall'ombra delle tue ali nascondimi.\nIo nella giustizia contempler\u00f2 il tuo volto,\nal risveglio mi sazier\u00f2 della tua immagine.\n<i>(Salmo 16)</i>", "vangelo": "In quel tempo, presentarono a Ges\u00f9 un muto indemoniato. E dopo che il demonio fu scacciato, quel muto cominci\u00f2 a parlare. E le folle, prese da stupore, dicevano: \u00abNon si \u00e8 mai vista una cosa simile in Israele!\u00bb. Ma i farisei dicevano: \u00abEgli scaccia i dem\u00f2ni per opera del principe dei dem\u00f2ni\u00bb.\nGes\u00f9 percorreva tutte le citt\u00e0 e i villaggi, insegnando nelle loro sinagoghe, annunciando il vangelo del Regno e guarendo ogni malattia e ogni infermit\u00e0. Vedendo le folle, ne sent\u00ec compassione, perch\u00e9 erano stanche e sfinite come pecore che non hanno pastore. Allora disse ai suoi discepoli: \u00abLa messe \u00e8 abbondante, ma sono pochi gli operai! Pregate dunque il signore della messe perch\u00e9 mandi operai nella sua messe!\u00bb.", "medita": "Il brano di oggi fa da <i>trait d'union</i> tra due diverse sezioni del Vangelo di Matteo. Nella prima parte Ges\u00f9 scaccia un demonio: questo \u00e8 l'ultimo di una serie di miracoli, che accompagnano e sottolineano i suoi insegnamenti e racchiudono un annuncio del Regno.\nDi fronte a questo segno i farisei reagiscono, non sorprendemente, accusando Ges\u00f9 di essere lui stesso strumento del demonio. Le folle, invece, rimangono stupite. \u00c8 interessante riflettere sul commento di don Fabio Rosini rispetto alla loro reazione incredula, che potrebbe essere la nostra: \u201cQuesta \u00e8 una tentazione perenne, un tipo di atteggiamento che portiamo in tasca, senza nemmeno accorgercene: il dubbio sul bene che ci viene da Dio, l'incredulit\u00e0 che ci d\u00e0 il diritto di vedere un pezzo di male nelle cose buone, di non arrenderci mai del tutto al bene, e restare scettici, sempre, comunque, a priori. Questo additivo nascosto esplode in certi momenti nel vero e proprio rifiuto sprezzante del bene\u201d.\nNella seconda parte, Matteo introduce il discorso missionario. Dopo una frase che sintetizza l'attivit\u00e0 messianica, incontriamo nuovamente le folle. Ges\u00f9 le vede\u2014e sappiamo che il suo \u201cvedere\u201d \u00e8 in realt\u00e0 uno sguardo carico d'amore\u2014e ne ha compassione. Possiamo immaginarlo commuoversi di fronte ai volti stanchi dei molti che guardano a lui per uscire dalla miseria della propria condizione. Decide allora di inviare i Dodici, gli apostoli che ha scelto, in missione ad annunciare il suo Vangelo. In realt\u00e0 i Dodici non sono che l'inizio, non sono sufficienti per garantire alla buona notizia di raggiungere pi\u00f9 cuori possibili. Per questo Ges\u00f9 ci invita a pregare per le vocazioni, perch\u00e9 un numero sempre pi\u00f9 grande di laici e consacrati si apra ad accettare la sfida dell'evangelizzazione nel mondo.", "riflettere": "\u201cLa messe \u00e8 abbondante\u201d. Quante persone incontriamo, nel nostro quotidiano, che avrebbero bisogno di incontrare una parola d'amore, che sono \u201cstanche e sfinite come pecore che non hanno pastore\u201d? Elenchiamone almeno due e pensiamo a come possiamo essere per loro, in parole e azioni, annunciatori del Vangelo.", "preghfin": "Signore Ges\u00f9, che hai chiamato chi hai voluto,\nchiama molti di noi a lavorare per te, a lavorare con te.\nTu, che hai illuminato con la parola quelli che hai chiamati,\nilluminaci col dono della fede in te.\nTu, che li hai sostenuti nelle difficolt\u00e0,\naiutaci a vincere le nostre difficolt\u00e0 d'oggi.\nE se chiami qualcuno di noi per consacrarlo tutto a te,\nil tuo amore riscaldi questa vocazione fin dal suo nascere,\ne la faccia crescere e perseverare sino alla fine.\n<i>(San Giovanni Paolo II)</i>"}