{"day": 30, "month": 7, "year": 2021, "weekday": 5, "date_str": "venerd\u00ec 30 luglio 2021", "quotes": "Lv 23,1.4-11.15-16.27.34b-37; Sal 80", "quote_vangelo": "secondo Matteo (13,54-58)", "curatore": "Marta e Enrico Puglisi", "prevangelo": "", "indications": "", "preghiniz": "Hai gridato a me nell'angoscia\ne io ti ho liberato;\nnascosto nei tuoni ti ho dato risposta,\nti ho messo alla prova alle acque di Mer\u00ecba.\nAscolta, popolo mio:\ncontro di te voglio testimoniare.\nIsraele, se tu mi ascoltassi!\nNon ci sia in mezzo a te un dio estraneo\ne non prostrarti a un dio straniero.\n<i>(Salmo 80)</i>", "vangelo": "In quel tempo Ges\u00f9, venuto nella sua patria, insegnava nella loro sinagoga e la gente rimaneva stupita e diceva: \u00abDa dove gli vengono questa sapienza e i prodigi? Non \u00e8 costui il figlio del falegname? E sua madre, non si chiama Maria? E i suoi fratelli, Giacomo, Giuseppe, Simone e Giuda? E le sue sorelle, non stanno tutte da noi? Da dove gli vengono allora tutte queste cose?\u00bb. Ed era per loro motivo di scandalo.\nMa Ges\u00f9 disse loro: \u00abUn profeta non \u00e8 disprezzato se non nella sua patria e in casa sua\u00bb. E l\u00ec, a causa della loro incredulit\u00e0, non fece molti prodigi.", "medita": "Prima di questo brano, si trovano nel Vangelo di Matteo altri episodi di rifiuto nei confronti di Ges\u00f9. Questo, per\u00f2 \u00e8 il pi\u00f9 significativo, perch\u00e9 \u00e8 un evento che va pi\u00f9 alla radice. Esso avviene infatti \u201cnella sua patria\u201d, a Nazareth, nel luogo in cui Ges\u00f9 ha vissuto prima di iniziare la sua predicazione. La folla \u00e8, come immaginabile, impressionata dalla sapienza di Ges\u00f9 e dai gesti miracolosi che \u00e8 in grado di compiere, e si chiede come questo sia possibile. Ma la sorpresa diventa scandalo nel realizzare che queste capacit\u00e0, che non possono che essere di origine divina, sono incarnate nella stessa persona che essi stessi hanno visto crescere in quella terra, di cui conoscono la casa, la storia, i familiari. Come \u00e8 possibile? \u00c8 lo scandalo dell'incarnazione, dove lo scandalo indica, secondo il linguaggio biblico, un ostacolo alla possibilit\u00e0 di credere secondo ragione. Nella nostra logica umana siamo scandalizzati dal pensare che Dio abbia scelto di manifestarsi in una realt\u00e0 fragile e bisognosa come quella della nostra carne.\nQuesto brano ci pone di fronte, come cristiani, a una provocazione essenziale: credere che Ges\u00f9 Cristo \u00e8 Dio e uomo, entrambi pienamente e simultaneamente. Il nostro personale ago della bilancia pu\u00f2 pendere talvolta per l'una o per l'altra di queste realt\u00e0: ci possiamo ritrovare ad esempio ad accettare che compia miracoli, ma rimanere scandalizzati dal fatto che si sia consegnato spontaneamente alla morte sulla croce. Oppure, possiamo pensare a Ges\u00f9 come un amico capace di compassione e amore verso gli ultimi e non comprendere la sua Resurrezione. Oggi ci viene chiesto di abbandonare la nostra incredulit\u00e0 e rinnovare la nostra fede in Cristo.", "riflettere": "\u201cNel nome del Padre, del Figlio e dello Spirito Santo\u201d. Parole che ripetiamo in automatico ogni volta che entriamo nella preghiera. Nel pronunciarle, oggi, facciamo attenzione in particolare al Figlio, e chiediamo al Signore di aiutarci a entrare nel mistero di Ges\u00f9, vero Dio e vero uomo.", "preghfin": "Abbiate in voi gli stessi sentimenti che furono in Cristo Ges\u00f9,\nil quale, pur essendo di natura divina,\nnon consider\u00f2 un tesoro geloso la sua uguaglianza con Dio;\nma spogli\u00f2 se stesso, assumendo la condizione di servo\ne divenendo simile agli uomini;\napparso in forma umana, umili\u00f2 se stesso\nfacendosi obbediente fino alla morte e alla morte di croce.\nPer questo Dio l'ha esaltato e gli ha dato il nome\nche \u00e8 al di sopra di ogni altro nome;\nperch\u00e9 nel nome di Ges\u00f9 ogni ginocchio si pieghi\nnei cieli, sulla terra e sotto terra;\ne ogni lingua proclami\nche Ges\u00f9 Cristo \u00e8 il Signore, a gloria di Dio Padre.\n<i>(Lettera ai Filippesi 2, 5--11)</i>"}