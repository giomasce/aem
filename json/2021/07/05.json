{"day": 5, "month": 7, "year": 2021, "weekday": 1, "date_str": "luned\u00ec 5 luglio 2021", "quotes": "Gn 28,10-22a; Sal 90", "quote_vangelo": "secondo Matteo (9,18-26)", "curatore": "Marta e Enrico Puglisi", "prevangelo": "", "indications": "", "preghiniz": "Chi abita al riparo dell'Altissimo\npasser\u00e0 la notte all'ombra dell'Onnipotente.\nIo dico al Signore: \u201cMio rifugio e mia fortezza,\nmio Dio in cui confido\u201d.\nEgli ti liberer\u00e0 dal laccio del cacciatore,\ndalla peste che distrugge.\nTi coprir\u00e0 con le sue penne,\nsotto le sue ali troverai rifugio;\nla sua fedelt\u00e0 ti sar\u00e0 scudo e corazza.\n\u201cLo liberer\u00f2, perch\u00e9 a me si \u00e8 legato,\nlo porr\u00f2 al sicuro, perch\u00e9 ha conosciuto il mio nome.\nMi invocher\u00e0 e io gli dar\u00f2 risposta;\nnell'angoscia io sar\u00f2 con lui,\nlo liberer\u00f2 e lo render\u00f2 glorioso.\nLo sazier\u00f2 di lunghi giorni\ne gli far\u00f2 vedere la mia salvezza\u201d.\n<i>(Salmo 90)</i>", "vangelo": "In quel tempo, [mentre Ges\u00f9 parlava,] giunse uno dei capi, gli si prostr\u00f2 dinanzi e disse: \u00abMia figlia \u00e8 morta proprio ora; ma vieni, imponi la tua mano su di lei ed ella vivr\u00e0\u00bb. Ges\u00f9 si alz\u00f2 e lo segu\u00ec con i suoi discepoli.\nEd ecco, una donna, che aveva perdite di sangue da dodici anni, gli si avvicin\u00f2 alle spalle e tocc\u00f2 il lembo del suo mantello. Diceva infatti tra s\u00e9: \u00abSe riuscir\u00f2 anche solo a toccare il suo mantello, sar\u00f2 salvata\u00bb. Ges\u00f9 si volt\u00f2, la vide e disse: \u00abCoraggio, figlia, la tua fede ti ha salvata\u00bb. E da quell'istante la donna fu salvata.\nArrivato poi nella casa del capo e veduti i flautisti e la folla in agitazione, Ges\u00f9 disse: \u00abAndate via! La fanciulla infatti non \u00e8 morta, ma dorme\u00bb. E lo deridevano. Ma dopo che la folla fu cacciata via, egli entr\u00f2, le prese la mano e la fanciulla si alz\u00f2. E questa notizia si diffuse in tutta quella regione.", "medita": "In questo brano si muovono diversi attori, ed ognuno di questi mostra una sfaccettatura di questo testo carico di significato. Il primo \u00e8 <i>uno dei capi</i>: una persona di rilievo, che nonostante il suo ruolo si prostra davanti a Ges\u00f9, riconosce il suo fallimento di fronte a un fatto tragico della sua vita. Presenta a Ges\u00f9 la situazione terribile in cui si trova (\u201cMia figlia \u00e8 morta\u201d) ma lascia aperto uno spiraglio di speranza, di fede: \u201cImponi la tua mano e lei vivr\u00e0\u201d. Subito dopo, in maniera apparentemente sconnessa, entra in scena l'emorroissa: una donna isolata da tutti per via di un male che le impedisce di entrare in relazione. Nell'insicurezza data dalla sua situazione ha comunque la fede del \u201cgranello di senape\u201d (Lc 17, 6) e vede nell'entrare in contatto, anche minimo, con Ges\u00f9, la strada per la sua redenzione. Ci sono poi le folle in agitazione, che rappresentano tutti noi quando limitiamo il nostro sguardo alle circostanze della vita e ci facciamo guidare da una disperazione priva di fede. E infine c'\u00e8, ovviamente, Ges\u00f9, il cardine di tutto. Quando \u00e8 raggiunto dal capo della sinagoga \u00e8 impegnato a parlare, ma alla sua richiesta si interrompe, si alza e lo segue. Sulla strada \u00e8 toccato dall'emorroissa. Se ne accorge, si volta, la guarda. C'\u00e8 salvezza per tutti: a Ges\u00f9 basta poco, risponde ai nostri timidi gesti di fede donandoci quanto speravamo, e anche di pi\u00f9. Se lasciamo il nostro sguardo disperato sulla realt\u00e0 e entriamo in contatto con Cristo, lui ci salva. Fa rinascere in noi quella bambina che \u201cnon \u00e8 morta, ma dorme\u201d, ci restituisce il nostro essere in pienezza, che \u00e8 degno di vita, di relazione, di salvezza.", "riflettere": "Riconosco di aver bisogno di guarigione? Ho fede che il Signore possa salvarmi?", "preghfin": "Se avessimo fede, Signore, riusciremmo a toccarti.\nSe avessimo fede potremmo vederti.\nSe avessimo fede ci sarebbe semplice credere alle tue parole.\nSe avessimo fede potremmo contare sul tuo amore.\nSe avessimo fede oseremmo anche parlarti.\nFede, null'altro che fede: semplice e disarmata.\nFede: libera e certa\ncome la fiducia di un bambino che sa di essere amato.\nNon ti chiediamo altro, Signore:\ninsegnaci ad avere fiducia in te.\nAmen.\n<i>(Suor Mariangela Tassielli)</i>"}