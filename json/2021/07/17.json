{"day": 17, "month": 7, "year": 2021, "weekday": 6, "date_str": "sabato 17 luglio 2021", "quotes": "Es 12,37-42; Sal 135", "quote_vangelo": "secondo Matteo (12,14-21)", "curatore": "Marta e Enrico Puglisi", "prevangelo": "", "indications": "", "preghiniz": "Rendete grazie al Signore perch\u00e9 \u00e8 buono,\nperch\u00e9 il suo amore \u00e8 per sempre.\nNella nostra umiliazione si \u00e8 ricordato di noi,\nperch\u00e9 il suo amore \u00e8 per sempre.\nCi ha liberati dai nostri avversari,\nperch\u00e9 il suo amore \u00e8 per sempre.\nEgli d\u00e0 il cibo a ogni vivente,\nperch\u00e9 il suo amore \u00e8 per sempre.\nRendete grazie al Dio del cielo,\nperch\u00e9 il suo amore \u00e8 per sempre.\n<i>(Salmo 135)</i>", "vangelo": "In quel tempo, i farisei uscirono e tennero consiglio contro Ges\u00f9 per farlo morire. Ges\u00f9 per\u00f2, avendolo saputo, si allontan\u00f2 di l\u00e0. Molti lo seguirono ed egli li guar\u00ec tutti e impose loro di non divulgarlo, perch\u00e9 si compisse ci\u00f2 che era stato detto per mezzo del profeta Isa\u00eca: \u00abEcco il mio servo, che io ho scelto; il mio amato, nel quale ho posto il mio compiacimento. Porr\u00f2 il mio spirito sopra di lui e annuncer\u00e0 alle nazioni la giustizia. Non contester\u00e0 n\u00e9 grider\u00e0 n\u00e9 si udr\u00e0 nelle piazze la sua voce. Non spezzer\u00e0 una canna gi\u00e0 incrinata, non spegner\u00e0 una fiamma smorta, finch\u00e9 non abbia fatto trionfare la giustizia; nel suo nome spereranno le nazioni\u00bb.", "medita": "\u201cPer arrivare al Signore non devi correre n\u00e9 camminare troppo piano: devi avere un passo costante, continuo e soprattutto sul presente; perch\u00e9 la stanchezza viene se pensi al passato e al futuro, mentre se cammini pensando soltanto al piccolo passo possibile che tu ora puoi fare, a un certo punto arrivi alla meta e dici: sono gi\u00e0 arrivata! Incredibile, Signore, ti ringrazio!\u201d (Chiara Corbella Petrillo).\nSono le parole di una campionessa della mitezza, che risuonano con la profezia di Isaia donataci nel Vangelo di oggi.\nGes\u00f9 non ci ha salvati con la logica dell'eroe, non ha gridato, non si \u00e8 innalzato al di sopra delle genti, ma nel suo cammino si \u00e8 fatto strada con gli ultimi. Consapevole delle debolezze dell'uomo, non le ha annullate o punite, ma le ha prese su di s\u00e9 con l'incarnazione. Un cammino che lo ha portato fino alla croce, che \u00e8 per noi segno potente di mitezza elevata a strumento di salvezza dell'umanit\u00e0.\nCos\u00ec anche noi non siamo chiamati a essere eroici, ma a compiere nel quotidiano, con umilt\u00e0, piccoli passi concreti che ci porteranno all'incontro con Dio.", "riflettere": "\u201cUscirono e tennero consiglio contro Ges\u00f9 per farlo morire\u201d: i farisei vogliono fare fuori Ges\u00f9 perch\u00e9 il suo annuncio \u00e8 scomodo. Riconosciamo in questo atteggiamento la cultura dello scarto, oggi dominante in molti ambienti del nostro mondo, che vuole rifiutare ci\u00f2 che infastidisce e disturba: i fragili, i malati, gli emarginati\u2026 Come ci poniamo di fronte a questo modo di pensare?", "preghfin": "Vieni, o Spirito Santo,\naccordami il tuo amore,\nperch\u00e9 anche quest'oggi, esortato dalla tua parola,\nti cerchi nei fatti e nelle persone che ho incontrato.\nAccordami la tua sapienza,\nperch\u00e9 io sappia rivivere e giudicare,\nalla luce della tua parola,\nquello che oggi ho vissuto.\nAccordami la perseveranza,\nperch\u00e9 io con pazienza penetri\nil messaggio di Dio nel Vangelo.\n<i>(San Tommaso d'Aquino)</i>"}