{"day": 1, "month": 7, "year": 2021, "weekday": 4, "date_str": "gioved\u00ec 1 luglio 2021", "quotes": "Gn 22,1-19; Sal 114", "quote_vangelo": "secondo Matteo (9,1-8)", "curatore": "Marta e Enrico Puglisi", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Tempo ordinario\nSalterio: prima settimana", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, salito su una barca, Ges\u00f9 pass\u00f2 all'altra riva e giunse nella sua citt\u00e0. Ed ecco, gli portavano un paralitico disteso su un letto. Ges\u00f9, vedendo la loro fede, disse al paralitico: \u00abCoraggio, figlio, ti sono perdonati i peccati\u00bb.\nAllora alcuni scribi dissero fra s\u00e9: \u00abCostui bestemmia\u00bb. Ma Ges\u00f9, conoscendo i loro pensieri, disse: \u00abPerch\u00e9 pensate cose malvagie nel vostro cuore? Che cosa infatti \u00e8 pi\u00f9 facile: dire \u201cTi sono perdonati i peccati\u201d, oppure dire \u201c\u00c0lzati e cammina\u201d? Ma, perch\u00e9 sappiate che il Figlio dell'uomo ha il potere sulla terra di perdonare i peccati: \u00c0lzati \u2013 disse allora al paralitico \u2013, prendi il tuo letto e va' a casa tua\u00bb. Ed egli si alz\u00f2 e and\u00f2 a casa sua.\nLe folle, vedendo questo, furono prese da timore e resero gloria a Dio che aveva dato un tale potere agli uomini.", "medita": "Siamo di fronte al Vangelo di Matteo. Un Vangelo verosimilmente rivolto ad una comunit\u00e0 ebraica e quindi poco permeabile alla parola e agli insegnamenti di Ges\u00f9 e soprattutto verosimilmente poco propensa a riconoscere in Lui il Messia atteso. Vista con questo sfondo, questa pericope del Vangelo di Matteo ha un profondo significato teologico. Un significato che per noi diventa anche un richiamo.\nPerch\u00e9 portarono a Ges\u00f9 un paralitico? Glielo portarono perch\u00e9 agli occhi della casta sacerdotale dell'epoca era un impuro, un escluso dall'amore di Dio, un castigato con l'infermit\u00e0 per qualche suo peccato o per qualche peccato dei propri antenati. Per questo Ges\u00f9 gli dice che sono rimessi i suoi peccati. \u00c8 evidente che Ges\u00f9 con quella frase vuole affermare agli occhi della gente il suo essere divino. Ed \u00e8 per questo che lo accusano di avere bestemmiato. Il seguito della parabola \u00e8 umanamente comprensibile: \u201c\u00c8 pi\u00f9 facile dire ti sono rimessi i peccati, oppure dire alzati e cammina?\u201d. Agli occhi degli uomini \u00e8 sicuramente pi\u00f9 facile dire, per \u201cquel tempo\u201d bestemmiando, che sono rimessi i peccati. Per Ges\u00f9 \u00e8 pi\u00f9 facile ordinare di prendere il lettuccio e camminare. Per Ges\u00f9 \u00e8 molto pi\u00f9 facile il \u201csegno\u201d!\nE qui torniamo all'inizio della pericope. Matteo dice che gli portarono il paralitico per fede. In realt\u00e0 \u00e8 improbabile che quegli uomini avessero veramente fede. Ci\u00f2 avrebbe implicato l'aver gi\u00e0 riconosciuto che Ges\u00f9 era il figlio di Dio. \u00c8 poco verosimile! Pi\u00f9 probabilmente si aspettavano che Ges\u00f9 confermasse la credenza della malattia come segno di lontananza da Dio. \u00c8 perci\u00f2 plausibile che Matteo, dicendo che glielo avevano portato per fede, voglia richiamare alla fede la comunit\u00e0 a cui si rivolge. Voglia convincerla che Ges\u00f9 \u00e8 veramente il Messia e proporlo come \u201cvia e verit\u00e0\u201d per ottenere la salvezza.\nE in tal caso \u00e8 un richiamo rivolto anche a tutti noi. Abbiamo, noi, questa fede?", "riflettere": "Riconosciamo Ges\u00f9 come unica fonte di salvezza? Abbiamo noi veramente quella fede in Ges\u00f9 a cui ci richiama Matteo? Oppure siamo soliti ridurla ad una pratica rituale, all'osservanza di qualche precetto, alla semplice esibizione di un gesto o esposizione di un simbolo religioso?", "preghfin": "Offriamo in questa giornata la nostra preghiera\ne le nostre azioni al Signore per <i>gli educatori e gli animatori</i>,\nin particolare della nostra diocesi,\nperch\u00e9 con il loro servizio e la loro testimonianza,\nspecialmente in questo tempo di pandemia,\npossano essere accanto ai bambini, ai ragazzi ed ai giovani\ncon fantasia, passione e dedizione\nper aiutarli ad incontrare il Signore."}