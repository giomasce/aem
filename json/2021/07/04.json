{"day": 4, "month": 7, "year": 2021, "weekday": 7, "date_str": "domenica 4 luglio 2021", "quotes": "Ez 2,2-5; Sal 122; 2Cor 12,7-10", "quote_vangelo": "secondo Marco (6,1-6)", "curatore": "Marta e Enrico Puglisi", "prevangelo": "", "indications": "Salterio: seconda settimana", "preghiniz": "A te alzo i miei occhi,\na te che siedi nei cieli.\nEcco, come gli occhi dei servi\nalla mano dei loro padroni,\ncome gli occhi di una schiava\nalla mano della sua padrona,\ncos\u00ec i nostri occhi al Signore nostro Dio,\nfinch\u00e9 abbia piet\u00e0 di noi.\n<i>(Salmo 122)</i>", "vangelo": "In quel tempo, Ges\u00f9 venne nella sua patria e i suoi discepoli lo seguirono.\nGiunto il sabato, si mise a insegnare nella sinagoga. E molti, ascoltando, rimanevano stupiti e dicevano: \u00abDa dove gli vengono queste cose? E che sapienza \u00e8 quella che gli \u00e8 stata data? E i prodigi come quelli compiuti dalle sue mani? Non \u00e8 costui il falegname, il figlio di Maria, il fratello di Giacomo, di Ioses, di Giuda e di Simone? E le sue sorelle, non stanno qui da noi?\u00bb. Ed era per loro motivo di scandalo.\nMa Ges\u00f9 disse loro: \u00abUn profeta non \u00e8 disprezzato se non nella sua patria, tra i suoi parenti e in casa sua\u00bb. E l\u00ec non poteva compiere nessun prodigio, ma solo impose le mani a pochi malati e li guar\u00ec. E si meravigliava della loro incredulit\u00e0.\nGes\u00f9 percorreva i villaggi d'intorno, insegnando.", "medita": "Ges\u00f9 torna alla sua terra di origine dopo qualche tempo in cammino a predicare. Lo immaginiamo entusiasta ed emozionato, qualcosa \u00e8 cambiato in lui dall'ultima volta che si \u00e8 fatto vedere da quelle parti: ha accolto la missione del Padre, che gli ha dato la forza di predicare un messaggio rivoluzionario, di compiere miracoli, di attrarre a s\u00e9 un numero sempre crescente di persone.\nA Nazareth per\u00f2 qualcosa non va. Non che i suoi compaesani non riconoscano lo straordinario delle sue parole e delle sue gesta, anzi si chiedono: \u201cDa dove gli vengono queste cose? E che sapienza \u00e8 quella che gli \u00e8 stata data? E i prodigi come quelli compiuti dalle sue mani?\u201d. Vedono tutto ci\u00f2, ma non lo accettano. Davanti a loro riconoscono solo la persona di Ges\u00f9, il Nazareno, uno semplice. E non si aprono a credere che Dio possa intervenire nella vita di gente come loro. Perch\u00e9 dovrebbe scomodarsi Dio per Giacomo, Ioses o Giuda? Essi stessi si chiudono al messaggio di Cristo, che infatti \u201cl\u00ec non poteva compiere nessun prodigio\u201d.\nE invece il senso della fede \u00e8 proprio questo: credere che Qualcuno pensi che per noi e per le nostre vite s\u00ec, ne valga la pena. Che quel Qualcuno sia morto per salvare proprio noi. Tutto quello che ci chiede il Signore \u00e8 credere che un miracolo di salvezza sia possibile anche per noi ed aprire il nostro animo per renderlo disponibile alla sua opera.", "riflettere": "\u201cDio, che ti ha creato senza di te, non pu\u00f2 salvarti senza di te\u201d dice Sant'Agostino. Un dono che ci viene fatto nel nostro essere figli \u00e8 la libert\u00e0 con cui possiamo vivere la relazione d'amore con il Padre. Partecipiamo con il Signore al miracolo della salvezza che Lui ci offre. Questo miracolo si compie ogni giorno, esserne consapevoli permette di vivere una vita nella grazia.", "preghfin": "O Padre, fonte della luce, vinci l'incredulit\u00e0 dei nostri cuori,\nperch\u00e9 riconosciamo la tua gloria nell'umiliazione del tuo Figlio,\ne nella nostra debolezza sperimentiamo la potenza della sua risurrezione.\n<i>(dalla liturgia)</i>"}