{"day": 9, "month": 7, "year": 2021, "weekday": 5, "date_str": "venerd\u00ec 9 luglio 2021", "quotes": "Gn 46,1-7.28-30; Sal 36", "quote_vangelo": "secondo Matteo (10,16-23)", "curatore": "Marta e Enrico Puglisi", "prevangelo": "", "indications": "", "preghiniz": "Spera nel Signore e custodisci la sua via:\negli t'innalzer\u00e0 perch\u00e9 tu erediti la terra;\ntu vedrai eliminati i malvagi.\nLa salvezza dei giusti viene dal Signore:\nnel tempo dell'angoscia \u00e8 loro fortezza.\nIl Signore li aiuta e li libera,\nli libera dai malvagi e li salva,\nperch\u00e9 in lui si sono rifugiati.\n<i>(Salmo 36)</i>", "vangelo": "In quel tempo, disse Ges\u00f9 ai suoi apostoli: \u00abEcco: io vi mando come pecore in mezzo a lupi; siate dunque prudenti come i serpenti e semplici come le colombe.\nGuardatevi dagli uomini, perch\u00e9 vi consegneranno ai tribunali e vi flagelleranno nelle loro sinagoghe; e sarete condotti davanti a governatori e re per causa mia, per dare testimonianza a loro e ai pagani. Ma, quando vi consegneranno, non preoccupatevi di come o di che cosa direte, perch\u00e9 vi sar\u00e0 dato in quell'ora ci\u00f2 che dovrete dire: infatti non siete voi a parlare, ma \u00e8 lo Spirito del Padre vostro che parla in voi.\nIl fratello far\u00e0 morire il fratello e il padre il figlio, e i figli si alzeranno ad accusare i genitori e li uccideranno. Sarete odiati da tutti a causa del mio nome. Ma chi avr\u00e0 perseverato fino alla fine sar\u00e0 salvato.\nQuando sarete perseguitati in una citt\u00e0, fuggite in un'altra; in verit\u00e0 io vi dico: non avrete finito di percorrere le citt\u00e0 d'Israele, prima che venga il Figlio dell'uomo\u00bb.", "medita": "La Parola \u00e8 acqua viva, che scorre, a volte calma come torrente a fine estate e a volte impetuosa si getta in flutti e rapide trasportando via rami e rimasugli delle passate stagioni. Il Vangelo \u00e8 sconvolgente, quando tocca il cuore lo plasma e lo rinnova, senza lasciarlo imperterrito e anzi, a volte lasciandolo persino spaventato. E questo perch\u00e9 ogni vero cambiamento non lo accogliamo quasi mai con gioia, ma con paura. Ges\u00f9 ci invita a un cambiamento radicale, ed \u00e8 giusto che almeno inizialmente ne sentiamo tutta la vertigine. Quante volte pregando un brano della Scrittura ci siamo trovati a chiedere: \u201cPadre, perch\u00e9 proprio a me? Perch\u00e9 proprio ora?\u201d. Il Vangelo \u00e8 una provocazione alle nostre finte sicurezze ed \u00e8 sempre pronto a destabilizzare i nostri rassicuranti idoli.\nSe queste sono le emozioni che smuovono il nostro animo quando ci avviciniamo al Vangelo, non dobbiamo sorprenderci della reazione di scherno, rabbia o risentimento di quelli a cui testimoniamo la nostra fede.\nGes\u00f9 mette in guardia gli apostoli, e noi con loro, annunciando loro le prove che li aspettano nel predicare il Vangelo. Ma offre anche parole di consolazione, perch\u00e9 fortunatamente nel momento della prova non siamo soli: \u201cinfatti non siete voi a parlare, ma \u00e8 lo Spirito del Padre vostro che parla in voi\u201d. Lasciamo che il Signore operi in noi affinch\u00e9 siamo capaci di dissetare chi incontriamo con l'acqua della sua Parola.", "riflettere": "Una provocazione: \u00e8 sufficiente parlare di Ges\u00f9 perch\u00e9 le persone credano? \u201cNo, non basta, bisogna vedere come se ne parla. Bisognerebbe controllare se il modo di parlare di Ges\u00f9 muove la gente a toccarlo o se la fa fuggire a gambe levate. [\u2026] Che noia il vittimismo di tanti cristiani che, di fronte al fatto che le cose di Chiesa non impattano, se la prendono con il mondo. [\u2026] Quando oggi annunzio il Vangelo [\u2026] cerco di capire se quel che dico \u00e8 fedele a Ges\u00f9, quello vero, [\u2026] e se \u00e8 utile alle persone che vanno servite e non bacchettate\u201d. (Fabio Rosini, <i>L'arte di guarire</i>)", "preghfin": "Fare la pace, Signore, costruirla nell'amore instancabilmente;\nfare la pace, o Cristo, e costruirla ancora e ancora quando si rompe.\nFare la pace ovunque e con tutti i nostri cari, la pace perdonando,\nla pace rinunciando alla minima vendetta, al minimo rancore.\nFare la pace senza rumore, nell'ombra e nel silenzio,\ncon un'umile dolcezza che cerca di metterci d'accordo,\ndi creare armonia nelle opposizioni.\nFare la pace fuori, portandola dentro come dono dello Spirito,\nfrutto della carit\u00e0 che ci unisce a te, che ci unisce tra di noi.\nFare la pace, costruire la nuova umanit\u00e0 come Tu la vuoi,\nsuperando tutte le divisioni per renderla una in Te. Amen.\n<i>(Padre Jean Galot)</i>"}