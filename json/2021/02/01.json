{"day": 1, "month": 2, "year": 2021, "weekday": 1, "date_str": "luned\u00ec 1 febbraio 2021", "quotes": "Eb 11,32-40; Sal 30", "quote_vangelo": "secondo Marco (5,1-20)", "curatore": "Laura e Paolo Puglisi", "prevangelo": "", "indications": "Tempo ordinario\nSalterio: quarta settimana", "preghiniz": "Quanto \u00e8 grande la tua bont\u00e0, Signore! La riservi per coloro che ti temono,\nla dispensi, davanti ai figli dell'uomo, a chi in te si rifugia.\nTu li nascondi al riparo del tuo volto, lontano dagli intrighi degli uomini;\nli metti al sicuro nella tua tenda, lontano dai litigi delle lingue.\nBenedetto il Signore, che per me ha fatto meraviglie di grazia\nin una citt\u00e0 fortificata.\n<i>(Salmo 30)</i>", "vangelo": "In quel tempo, Ges\u00f9 e i suoi discepoli giunsero all'altra riva del mare, nel paese dei Geras\u00e8ni. Sceso dalla barca, subito dai sepolcri gli venne incontro un uomo posseduto da uno spirito impuro.  Costui aveva la sua dimora fra le tombe e nessuno riusciva a tenerlo legato, neanche con catene, perch\u00e9 pi\u00f9 volte era stato legato con ceppi e catene, ma aveva spezzato le catene e spaccato i ceppi, e nessuno riusciva pi\u00f9 a domarlo. Continuamente, notte e giorno, fra le tombe e sui monti, gridava e si percuoteva con pietre.\nVisto Ges\u00f9 da lontano, accorse, gli si gett\u00f2 ai piedi e, urlando a gran voce, disse: \u00abChe vuoi da me, Ges\u00f9, Figlio del Dio altissimo? Ti scongiuro, in nome di Dio, non tormentarmi!\u00bb. Gli diceva infatti: \u00abEsci, spirito impuro, da quest'uomo!\u00bb. E gli domand\u00f2: \u00abQual \u00e8 il tuo nome?\u00bb. \u00abIl mio nome \u00e8 Legione \u2013 gli rispose \u2013 perch\u00e9 siamo in molti\u00bb. E lo scongiurava con insistenza perch\u00e9 non li cacciasse fuori dal paese.\nC'era l\u00e0, sul monte, una numerosa mandria di porci al pascolo. E lo scongiurarono: \u00abMandaci da quei porci, perch\u00e9 entriamo in essi\u00bb. Glielo permise. E gli spiriti impuri, dopo essere usciti, entrarono nei porci e la mandria si precipit\u00f2 gi\u00f9 dalla rupe nel mare; erano circa duemila e affogarono nel mare.\nI loro mandriani allora fuggirono, portarono la notizia nella citt\u00e0 e nelle campagne e la gente venne a vedere che cosa fosse accaduto. Giunsero da Ges\u00f9, videro l'indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all'indemoniato e il fatto dei porci. Ed essi si misero a pregarlo di andarsene dal loro territorio.\nMentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: \u00abVa' nella tua casa, dai tuoi, annuncia loro ci\u00f2 che il Signore ti ha fatto e la misericordia che ha avuto per te\u00bb. Egli se ne and\u00f2 e si mise a proclamare per la Dec\u00e0poli quello che Ges\u00f9 aveva fatto per lui e tutti erano meravigliati.", "medita": "Vive fra i sepolcri, l'indemoniato. Nulla gli d\u00e0 pace, nessuno riesce a tenerlo fermo: urla e grida, si percuote con le pietre, si fa del male. Come se Marco ci facesse capire che l'autolesionismo \u00e8 di origine malvagia, demoniaca, che l'accusarsi di ogni nefandezza non fa piacere a Dio e ci sprofonda nell'abisso. Quante ne conosco di persone cos\u00ec! Sempre irrequiete e insoddisfatte di ci\u00f2 che sono, della propria vita, delle proprie scelte. E alcune, purtroppo, pensano di far piacere a Dio comportandosi in quel modo! Confondono depressione con umilt\u00e0, poco consapevoli della propria concreta situazione, preferiscono farsi travolgere dai sensi di colpa piuttosto che guardare oggettivamente i propri pregi e difetti. Il Signore ci libera da una visione piccina e meschina di noi stessi, non siamo i giganti dei nostri sogni, n\u00e9 i nani delle nostre paure, ma uomini e donne che, scoprendosi discepoli, in cammino, in crescita, vedono loro stessi alla luce dello sguardo di Dio. Il Signore ci libera nel profondo, ci aiuta e vedere la realt\u00e0 dalla parte di Dio. Certo: farlo richiede fatica, uscire da se stessi, lasciar andare (affogare) la miriade di pensieri negativi che rischiano di schiacciarci. (Paolo Curtaz, commento del 4 febbraio 2013)", "riflettere": "Quanto spesso la nostra societ\u00e0 \u00e8 molto pi\u00f9 preoccupata dalla perdita dei \u201cmaiali\u201d, dall'impatto economico, che dalla miracolosa guarigione e salvezza del singolo uomo?", "preghfin": "O alto e glorioso Dio,\nillumina le tenebre\ndel cuore mio.\nDammi una fede retta,\nsperanza certa,\ncarit\u00e0 perfetta\ne umilt\u00e0 profonda.\nDammi, Signore,\nsenno e discernimento\nper compiere la tua vera\ne santa volont\u00e0. Amen.\n<i>(San Francesco)</i>"}