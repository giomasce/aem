{"day": 7, "month": 9, "year": 2021, "weekday": 2, "date_str": "marted\u00ec 7 settembre 2021", "quotes": "Col 2,6-15; Sal 144", "quote_vangelo": "secondo Luca (6,12-19)", "curatore": "Michela e Paolo Buti, Cristina e Emanuele Cattin", "prevangelo": "", "indications": "", "preghiniz": "Benedetto sia il Signore,\nla mia rocca,\nche addestra le mie mani al combattimento\ne le mie dita alla battaglia;\negli \u00e8 il mio benefattore e la mia fortezza,\nil mio alto riparo e il mio liberatore,\nil mio scudo, colui nel quale mi rifugio,\nche mi rende soggetto il mio popolo.\nSignore, che cos'\u00e8 l'uomo, perch\u00e9 te ne prenda cura?\nO il figlio dell'uomo perch\u00e9 tu ne tenga conto?\nL'uomo \u00e8 simile a un soffio,\ni suoi giorni sono come l'ombra che passa.\n<i>(Salmo 144)</i>", "vangelo": "In quei giorni, Ges\u00f9 se ne and\u00f2 sul monte a pregare e pass\u00f2 tutta la notte pregando Dio. Quando fu giorno, chiam\u00f2 a s\u00e9 i suoi discepoli e ne scelse dodici, ai quali diede anche il nome di apostoli: Simone, al quale diede anche il nome di Pietro; Andrea, suo fratello; Giacomo, Giovanni, Filippo, Bartolomeo, Matteo, Tommaso; Giacomo, figlio di Alfeo; Simone, detto Zelota; Giuda, figlio di Giacomo; e Giuda Iscariota, che divenne il traditore.\nDisceso con loro, si ferm\u00f2 in un luogo pianeggiante. C'era gran folla di suoi discepoli e gran moltitudine di gente da tutta la Giudea, da Gerusalemme e dal litorale di Tiro e di Sid\u00f2ne, che erano venuti per ascoltarlo ed essere guariti dalle loro malattie; anche quelli che erano tormentati da spiriti impuri venivano guariti. Tutta la folla cercava di toccarlo, perch\u00e9 da lui usciva una forza che guariva tutti.", "medita": "Ges\u00f9 sale sul monte per trovare nell'incontro con il Padre la chiarezza necessaria per scegliere i dodici apostoli. Il numero dodici richiama quello dei patriarchi dell'Antico Testamento. Si delinea cos\u00ec la nascita del nuovo popolo di Dio. La preghiera sta all'origine di ogni scelta e azione apostolica di Ges\u00f9 e della Chiesa. Il giorno della Chiesa spunta dalla notte di Ges\u00f9 passata in comunione col Padre. Ci\u00f2 non vuole assolutamente dire che le scelte che il Padre e il Figlio fanno, chiamando i dodici e gli altri dopo di loro lungo i secoli, saranno le migliori secondo la nostra logica umana. La struttura portante della Chiesa \u00e8 zoppicante fin dall'inizio, sempre aperta al tradimento e al rifiuto del Signore. Pietro e Giuda ne sono le figure emblematiche. E tutto questo non \u00e8 uno spiacevole imprevisto, ma \u00e8 una realt\u00e0 che fa parte del progetto di salvezza.\nIl motivo che spinge la gente verso Ges\u00f9 \u00e8 il bisogno di ascoltare la parola di Dio e di essere guarita. C'\u00e8 infatti una stretta connessione tra l'ascolto della parola di Dio e la guarigione, come tra la disobbedienza alla parola di Dio e la morte (cfr. Dt 11, 26--32). \u201cIl peccato \u00e8 entrato nel mondo e con il peccato la morte\u201d (Rm 5, 12) perch\u00e9 l'uomo ha ascoltato il serpente. L'uomo diventa ci\u00f2 che ascolta. Come la gente di allora, anche noi possiamo toccare e sperimentare la potenza di Ges\u00f9 se ascoltiamo la sua parola. La parola di Dio infatti \u201c\u00e8 potenza di Dio per la salvezza di chiunque crede\u201d (Rm 1, 16).", "riflettere": "Qual \u00e8 il ruolo della preghiera nella mia vita?\nPrego prima di una decisione importante affinch\u00e9 il Signore guidi il mio discernimento?", "preghfin": "Signore,\naiuta gli uomini e le donne\nche vorrebbero pregare, ma non sanno farlo.\nAccetta il loro desiderio di pregare\ncome una preghiera.\nAscolta il loro silenzio\ne incontrali l\u00ec nel loro deserto.\n<i>(Madre Teresa di Calcutta)</i>"}