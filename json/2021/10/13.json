{"day": 13, "month": 10, "year": 2021, "weekday": 3, "date_str": "mercoled\u00ec 13 ottobre 2021", "quotes": "Rm 2,1-11; Sal 61", "quote_vangelo": "secondo Luca (11,42-46)", "curatore": "Maggiorana e Lorenzo Mastropietro", "prevangelo": "", "indications": "", "preghiniz": "Solo in Dio riposa l'anima mia; da lui la mia salvezza.\nLui solo \u00e8 mia rupe e mia salvezza, mia roccia di difesa: non potr\u00f2 vacillare.\nFino a quando vi scaglierete contro un uomo, per abbatterlo tutti insieme,\ncome muro cadente, come recinto che crolla?\nTramano solo di precipitarlo dall'alto, si compiacciono della menzogna.\nCon la bocca benedicono, e maledicono nel loro cuore.\nSolo in Dio riposa l'anima mia, da lui la mia speranza.\nLui solo \u00e8 mia rupe e mia salvezza, mia roccia di difesa: non potr\u00f2 vacillare.\nIn Dio \u00e8 la mia salvezza e la mia gloria; il mio saldo rifugio, la mia difesa \u00e8 in Dio.\nConfida sempre in lui, o popolo, davanti a lui effondi il tuo cuore, nostro rifugio \u00e8 Dio.\n<i>(Salmo 61)</i>", "vangelo": "In quel tempo, il Signore disse: \u00abGuai a voi, farisei, che pagate la decima sulla menta, sulla ruta e su tutte le erbe, e lasciate da parte la giustizia e l'amore di Dio. Queste invece erano le cose da fare, senza trascurare quelle. Guai a voi, farisei, che amate i primi posti nelle sinagoghe e i saluti sulle piazze. Guai a voi, perch\u00e9 siete come quei sepolcri che non si vedono e la gente vi passa sopra senza saperlo\u00bb.\nIntervenne uno dei dottori della Legge e gli disse: \u00abMaestro, dicendo questo, tu offendi anche noi\u00bb. Egli rispose: \u00abGuai anche a voi, dottori della Legge, che caricate gli uomini di pesi insopportabili, e quei pesi voi non li toccate nemmeno con un dito!\u00bb.", "medita": "Nella prima parte del brano del Vangelo di oggi viene alla mente il fratello maggiore della parabola del padre misericordioso che non vuole perdere il primo posto. \u201cSono tanti anni che non ho mai trasgredito alcun tuo comandamento, eppure non mi hai mai dato un capretto per far festa con i miei amici\u201d (Lc 15, 29).\nInfatti, se non amiamo il fratello che sbaglia, perch\u00e9 \u00e8 imperfetto come tutti gli uomini, detestiamo il Padre che perdona il fratello, suo figlio, perch\u00e9 gli vuole infinitamente bene. Detestiamo il Padre e lasciamo da parte la giustizia e l'amore di Dio, come i farisei. Ges\u00f9 \u00e8 contro la religiosit\u00e0 che nella pratica esteriore \u00e8 perfetta, come se ci si dovesse difendere da un Dio giudice che ci siamo costruiti, un Dio che pretende, fatto a nostra immagine e non viceversa.\nLa giustizia degli uomini \u00e8 diversa dalla giustizia di Dio. Il legislatore \u00e8 Lui e la Sua legge \u00e8 l'amore. Lui \u00e8 legislatore e Lui \u00e8 giudice. Non c'\u00e8 separazione di poteri quando si parla del vero amore.\nNella seconda parte del brano Ges\u00f9 riprende proprio questo argomento mentre si rivolge ai dottori della Legge. Hanno rifiutato la giustizia e l'amore di Dio e le loro leggi diventano pesi insopportabili. Che grande sfida per gli uomini rendere misericordiosa la giustizia, orientare al bene chi ha sbagliato, indipendentemente dalla gravit\u00e0 dell'errore!", "riflettere": "Non \u00e8 il numero di carceri che rende pi\u00f9 giusto e pi\u00f9 sicuro un popolo ma il rispetto di ogni persona. Le pene non possono consistere in trattamenti contrari al senso di umanit\u00e0 e devono tendere alla rieducazione del condannato.", "preghfin": "Quando, rinchiuso in cella, rileggo le pagine della Passione di Cristo, scoppio nel pianto:\ndopo ventinove anni di galera non ho ancora perduto la capacit\u00e0 di piangere,\ndi vergognarmi della mia storia passata, del male compiuto.\nMi sento Barabba, Pietro e Giuda in un'unica persona.\nIl passato \u00e8 qualcosa di cui provo ribrezzo, pur sapendo che \u00e8 la mia storia.\nHo vissuto anni sottoposto al regime restrittivo del 41-bis\ne mio padre \u00e8 morto ristretto nella stessa condizione.\nTante volte, di notte, l'ho sentito piangere in cella.\nLo faceva di nascosto ma io me ne accorgevo. Eravamo entrambi nel buio profondo.\nIn quella non-vita, per\u00f2, ho sempre cercato un qualcosa che fosse vita:\n\u00e8 strano a dirsi, ma il carcere \u00e8 stato la mia salvezza.\nSe per qualcuno sono ancora Barabba, non mi arrabbio:\navverto, nel cuore, che quell'Uomo innocente, condannato come me,\n\u00e8 venuto a cercarmi in carcere per educarmi alla vita.\n<i>(preghiera di un condannato all'ergastolo, Via Crucis 10 aprile 2020, Piazza San Pietro)</i>"}