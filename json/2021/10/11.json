{"day": 11, "month": 10, "year": 2021, "weekday": 1, "date_str": "luned\u00ec 11 ottobre 2021", "quotes": "Rm 1,1-7; Sal 97", "quote_vangelo": "secondo Luca (11,29-32)", "curatore": "Maggiorana e Lorenzo Mastropietro", "prevangelo": "", "indications": "", "preghiniz": "Cantate al Signore un canto nuovo, perch\u00e9 ha compiuto meraviglie.\nGli ha dato vittoria la sua destra e il suo braccio santo.\nIl Signore ha fatto conoscere la sua salvezza,\nagli occhi delle genti ha rivelato la sua giustizia.\nAcclami il Signore tutta la terra, gridate, esultate, cantate inni!\nCantate inni al Signore con la cetra,\ncon la cetra e al suono di strumenti a corde;\ncon le trombe e al suono del corno\nacclamate davanti al re, il Signore.\nRisuoni il mare e quanto racchiude, il mondo e i suoi abitanti.\nI fiumi battano le mani, esultino insieme le montagne\ndavanti al Signore che viene a giudicare la terra:\ngiudicher\u00e0 il mondo con giustizia e i popoli con rettitudine.\n<i>(Salmo 97)</i>", "vangelo": "In quel tempo, mentre le folle si accalcavano, Ges\u00f9 cominci\u00f2 a dire: \u00abQuesta generazione \u00e8 una generazione malvagia; essa cerca un segno, ma non le sar\u00e0 dato alcun segno, se non il segno di Giona. Poich\u00e9, come Giona fu un segno per quelli di N\u00ecnive, cos\u00ec anche il Figlio dell'uomo lo sar\u00e0 per questa generazione.\nNel giorno del giudizio, la regina del Sud si alzer\u00e0 contro gli uomini di questa generazione e li condanner\u00e0, perch\u00e9 ella venne dagli estremi confini della terra per ascoltare la sapienza di Salomone. Ed ecco, qui vi \u00e8 uno pi\u00f9 grande di Salomone.\nNel giorno del giudizio, gli abitanti di N\u00ecnive si alzeranno contro questa generazione e la condanneranno, perch\u00e9 essi alla predicazione di Giona si convertirono. Ed ecco, qui vi \u00e8 uno pi\u00f9 grande di Giona\u00bb.", "medita": "La folla che circonda Ges\u00f9 cerca da lui segni perch\u00e9 non ha fiducia in lui, e per questo Ges\u00f9 dice che \u00e8 malvagia. Gli abitanti di Ninive invece si erano convertiti dalla loro condotta perversa in seguito alla predicazione del profeta Giona, ma per la generazione del Figlio dell'uomo la predicazione di Ges\u00f9 non basta e ha bisogno di altri segni.\nLa regina del Sud, nota anche come regina di Saba, una pagana, fece un lungo viaggio per verificare con i propri occhi ci\u00f2 che aveva sentito a proposito della sapienza di Salomone. Rimase \u00absenza respiro\u00bb davanti al regno di Salomone e alla sua sapienza. Ges\u00f9 dice che, alla fine dei tempi, sia gli abitanti di Ninive che la regina del Sud si alzeranno contro questa generazione perch\u00e9 non ha creduto a lui, figlio di Dio, pi\u00f9 grande di Giona e pi\u00f9 grande di Salomone.\nLa mancanza di fede \u00e8, in se stessa, una condanna perch\u00e9 non fa vedere oltre il segno. Eppure quanti segni esistono e quanti significati sono custoditi come tesori in tutto il Creato! Dio aspetta solo che apriamo gli occhi e viviamo da figli e da fratelli! Dio aspetta perch\u00e9 non pu\u00f2 annullare la nostra libert\u00e0 di figli. Il figlio \u00e8 libero: \u00e8 fatto per amare e l'amore \u00e8 possibile solo nella libert\u00e0.", "riflettere": "Impariamo a riconoscere la presenza di Dio in tutto oppure abbiamo bisogno di eventi straordinari? Che effetto ci fa vedere volare una farfalla? Riusciamo a contemplarla o siamo sempre presi dalla fretta di fare qualcosa?", "preghfin": "Signore del cielo e della terra, che aspetti fin dall'inizio dei tempi\nche impariamo a riconoscerti nelle tue Creature,\nti ringraziamo per quanto ci hai donato.\nPadre e Madre di tutti noi, hai scritto le tue meraviglie dovunque,\nnei pi\u00f9 remoti spazi del cielo e in ogni angolo della Terra.\nDonaci la capacit\u00e0 di imparare a leggere nelle realt\u00e0\nche vediamo tutto ci\u00f2 che hai cos\u00ec mirabilmente pensato.\nDonaci lo sguardo che sa leggere, nei cuori di chi ci sta accanto,\ncol cuore di una madre.\nDonaci la pazienza di attendere,\nper accompagnare alle tue bellezze chi si \u00e8 allontanato da te,\ncol cuore del Padre misericordioso che \u201cda lontano lo vide e lo abbracci\u00f2\u201d\ne benedici tutti noi che ci affidiamo a te.\n<i>(Preghiera del Movimento Laudato Si')</i>"}