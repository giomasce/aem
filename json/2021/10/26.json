{"day": 26, "month": 10, "year": 2021, "weekday": 2, "date_str": "marted\u00ec 26 ottobre 2021", "quotes": "Rm 8,18-25; Sal 125", "quote_vangelo": "secondo Luca (13,18-21)", "curatore": "Maggiorana e Lorenzo Mastropietro", "prevangelo": "", "indications": "", "preghiniz": "Non c'\u00e8 santo come il Signore, non c'\u00e8 rocca come il nostro Dio.\nNon moltiplicate i discorsi superbi, dalla vostra bocca non esca arroganza;\nperch\u00e9 il Signore \u00e8 il Dio che sa tutto e le sue opere sono rette.\nL'arco dei forti s'\u00e8 spezzato, ma i deboli sono rivestiti di vigore.\nI sazi sono andati a giornata per un pane, mentre gli affamati han cessato di faticare.\nLa sterile ha partorito sette volte e la ricca di figli \u00e8 sfiorita.\nIl Signore fa morire e fa vivere, scendere agli inferi e risalire.\nIl Signore rende povero e arricchisce, abbassa ed esalta.\nSolleva dalla polvere il misero, innalza il povero dalle immondizie.\n<i>(1Sam 2, cantico di Anna madre di Samuele)</i>", "vangelo": "In quel tempo, diceva Ges\u00f9: \u00abA che cosa \u00e8 simile il regno di Dio, e a che cosa lo posso paragonare? \u00c8 simile a un granello di senape, che un uomo prese e gett\u00f2 nel suo giardino; crebbe, divenne un albero e gli uccelli del cielo vennero a fare il nido fra i suoi rami\u00bb.\nE disse ancora: \u00abA che cosa posso paragonare il regno di Dio? \u00c8 simile al lievito, che una donna prese e mescol\u00f2 in tre misure di farina, finch\u00e9 non fu tutta lievitata\u00bb.", "medita": "Forse nessuno ha mai visto un chicco di senape, per molti motivi tra cui quello che \u00e8 cos\u00ec piccolo che non si vede. Su un foglio di carta messo davanti agli occhi, a stento si vede, ci vuole una lente di ingrandimento, \u00e8 proprio una capocchia di spillo e Marco dice che \u00e8 il \u201cpi\u00f9 piccolissimo\u201d di tutti i semi.\nIl regno dei piccoli. Quando Ges\u00f9 \u00e8 nato si \u00e8 detto \u201cCercate il <i>Kyrios</i>, il Signore, il Re, il Messia\u201d. Andate, lo troverete, ecco il segno: un bambino, fasciato, adagiato nella mangiatoia. Il segno del Dio, del Re, del Supremo \u00e8 il bambino, il piccolo fasciato, disteso, gi\u00e0 segno della morte adagiato nella mangiatoia, che indicher\u00e0/sar\u00e0 il sarcofago dove verr\u00e0 mangiata la sua carne. Egli dar\u00e0 se stesso per noi. La prima caratteristica di Dio \u00e8 quella della piccolezza.\nLa seconda \u00e8 il <i>nascondimento</i>, quindi l'insignificanza, anzi qualcosa che va oltre l'insignificanza: il lievito per la cultura ebraica \u00e8 immondo, \u00e8 farina andata a male, e quello che \u00e8 andato a male \u00e8 segno di morte, tanto \u00e8 vero che il giorno di Pasqua il lievito va fatto scomparire.\nAnche Ges\u00f9 il giorno di Pasqua viene fatto scomparire per il mondo, come il lievito, un \u201cpoco di buono\u201d che non si lascia inquadrare bene dalle norme e dai decreti. Ges\u00f9 \u00e8 amico delle prostitute, dei peccatori, e quando va a pranzo dai farisei e arrivano gli altri, preferisce gli altri. Ma che Dio \u00e8? Giustamente fu ucciso per bestemmia contro Dio, questa bestemmia \u00e8 la sostanza di Dio. Dio non \u00e8 come lo pensiamo noi, come ce lo inventiamo nelle belle immaginette. \u00c8 disprezzato, perch\u00e9 Dio \u00e8 amore e l'amore porta su di s\u00e9 il male.\nAnche lui \u00e8 preso, nascosto nella farina, questa pasta del mondo, e cosa fa? Lievita di vita tutta la pasta. (dalla Lectio 73 di padre Filippo Clerici e padre Silvano Fausti)", "riflettere": "Ges\u00f9 dice: \u201cIl pi\u00f9 grande tra di voi sia l'ultimo, il servo di tutti\u201d. E Lui si \u00e8 fatto ultimo e servo di tutti. La caratteristica dell'amore non \u00e8 essere ingombrante come il proprio ego che occupa tutti gli spazi e non d\u00e0 posto all'altro. Amare vuol dire restringersi, oppure allargarsi talmente da lasciare tutto il posto all'altro. Allargare il cuore, e non restringere il cuore per ferire l'altro. Quale sguardo avr\u00f2 oggi, per allargare il cuore e lasciare tutto il posto a chi incontrer\u00f2 sul mio cammino?", "preghfin": "Sia lode a te, o Padre, che hai mandato il tuo Figlio nel mondo,\nnato da Maria per liberarci dal peccato e per redimere dalla morte ogni uomo.\nBeata sei tu, Maria, che lo hai concepito.\nBeata che lo hai partorito.\nBeata che hai nutrito colui che tutti nutre.\nLode a colui che \u00e8 nato da Maria, che l'ha fatta sua madre\ne che in lei si \u00e8 fatto fanciullo.\nSia benedetto il re dei re che si \u00e8 fatto uomo e che ha innalzato la stirpe umana\nall'altezza del paradiso.\n<i>(da una preghiera del secolo V)</i>"}