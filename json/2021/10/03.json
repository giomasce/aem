{"day": 3, "month": 10, "year": 2021, "weekday": 7, "date_str": "domenica 3 ottobre 2021", "quotes": "Gn 2,18-24; Sal 127; Eb 2,9-11", "quote_vangelo": "secondo Marco (10,2-16)", "curatore": "Maggiorana e Lorenzo Mastropietro", "prevangelo": "", "indications": "Salterio: terza settimana", "preghiniz": "Beato chi teme il Signore e cammina nelle sue vie.\nDella fatica delle tue mani ti nutrirai,\nsarai felice e avrai ogni bene.\nLa tua sposa come vite feconda\nnell'intimit\u00e0 della tua casa;\ni tuoi figli come virgulti d'ulivo\nintorno alla tua mensa.\nEcco com'\u00e8 benedetto l'uomo che teme il Signore.\nTi benedica il Signore da Sion.\nPossa tu vedere il bene di Gerusalemme\ntutti i giorni della tua vita!\nPossa tu vedere i figli dei tuoi figli!\nPace su Israele!\n<i>(Salmo 127)</i>", "vangelo": "In quel tempo, alcuni farisei si avvicinarono e, per metterlo alla prova, domandavano a Ges\u00f9 se \u00e8 lecito a un marito ripudiare la propria moglie. Ma egli rispose loro: \u00abChe cosa vi ha ordinato Mos\u00e8?\u00bb. Dissero: \u00abMos\u00e8 ha permesso di scrivere un atto di ripudio e di ripudiarla\u00bb.\nGes\u00f9 disse loro: \u00abPer la durezza del vostro cuore egli scrisse per voi questa norma. Ma dall'inizio della creazione [Dio] li fece maschio e femmina; per questo l'uomo lascer\u00e0 suo padre e sua madre e si unir\u00e0 a sua moglie e i due diventeranno una carne sola. Cos\u00ec non sono pi\u00f9 due, ma una sola carne. Dunque l'uomo non divida quello che Dio ha congiunto\u00bb.\nA casa, i discepoli lo interrogavano di nuovo su questo argomento. E disse loro: \u00abChi ripudia la propria moglie e ne sposa un'altra, commette adulterio verso di lei; e se lei, ripudiato il marito, ne sposa un altro, commette adulterio\u00bb.\nGli presentavano dei bambini perch\u00e9 li toccasse, ma i discepoli li rimproverarono. Ges\u00f9, al vedere questo, s'indign\u00f2 e disse loro: \u00abLasciate che i bambini vengano a me, non glielo impedite: a chi \u00e8 come loro infatti appartiene il regno di Dio. In verit\u00e0 io vi dico: chi non accoglie il regno di Dio come lo accoglie un bambino, non entrer\u00e0 in esso\u00bb. E, prendendoli tra le braccia, li benediceva, imponendo le mani su di loro.", "medita": "Ancora una volta Ges\u00f9 contrappone il progetto di Dio all'atteggiamento egoistico degli uomini, che essi cercano di giustificare con la legge di Mos\u00e8. Dio nel suo progetto di vita ha posto l'uomo e la donna sullo stesso piano, carne della stessa carne, fatti per dare vita insieme e insieme custodirla.\nNon solo: Ges\u00f9 mette sullo stesso piano la responsabilit\u00e0 dell'uomo e quella della donna: \u201cChi ripudia la propria moglie e ne sposa un'altra, commette adulterio verso di lei; e se lei, ripudiato il marito, ne sposa un altro, commette adulterio\u201d. Sullo stesso piano, nessuno ha potere sull'altro. Uguali nella dignit\u00e0, insieme nelle responsabilit\u00e0.\n<i>\u201cVi dar\u00f2 un cuore nuovo e metter\u00f2 dentro di voi uno spirito nuovo; toglier\u00f2 dal vostro corpo il cuore di pietra, e vi dar\u00f2 un cuore di carne\u201d</i> (Ez, 36, 26).\nE ancora una volta Ges\u00f9 indica i bambini come esempio da seguire. Sono loro che ci daranno un cuore nuovo, al posto del cuore di pietra che abbiamo oggi, indurito dal desiderio di possesso e dal sospetto nei confronti dei propri simili. Ges\u00f9 indica nell'accoglienza benevola, insieme curiosa e stupita, come quella dei bambini, la chiave per aprire le porte del regno di Dio. Accoglienza della vita, del diverso, del creato e dei tantissimi doni che ci sono offerti da tutto ci\u00f2 che esiste: basta avere gli occhi per vederli, occhi che accolgono e uniscono. Non occhi dell'egoismo, ma occhi dell'amore.", "riflettere": "Mos\u00e8 aveva permesso, per la durezza del loro cuore, di ripudiare la propria moglie. Cosa direbbe oggi Mos\u00e8 agli uomini del nostro tempo se solo vedesse le statistiche degli ultimi anni sulle violenze contro le donne? Centinaia di donne uccise ogni anno in Italia. I numeri non bastano pi\u00f9 e per esprimere il concetto \u00e8 stato necessario inventare un nuovo termine; \u201cfemminicidio\u201d: ripudio con uccisione di una donna da parte di un uomo.", "preghfin": "O Signore, tu conosci i nostri pensieri,\ni nostri sforzi e le nostre debolezze.\nCi ami totalmente cos\u00ec come siamo\ne interamente ci salvi dal male e dalla morte.\nConcedi alle nostre famiglie la gioia di vivere uniti\ne di sperimentare sempre la serenit\u00e0 che nasce dal perdono."}