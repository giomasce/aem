{"day": 30, "month": 10, "year": 2021, "weekday": 6, "date_str": "sabato 30 ottobre 2021", "quotes": "Rm 11,1-2a.11-12.25-29; Sal 93", "quote_vangelo": "secondo Luca (14,1.7-11)", "curatore": "Maggiorana e Lorenzo Mastropietro", "prevangelo": "", "indications": "", "preghiniz": "Fino a quando i malvagi, Signore,\nfino a quando i malvagi trionferanno?\nSparleranno, diranno insolenze,\nsi vanteranno tutti i malfattori?\nCalpestano il tuo popolo, Signore,\nopprimono la tua eredit\u00e0.\nUccidono la vedova e il forestiero,\nmassacrano gli orfani.\nE dicono: \u201cIl Signore non vede,\nil Dio di Giacobbe non intende\u201d.\nIntendete, ignoranti del popolo:\nstolti, quando diventerete saggi?\nChi ha formato l'orecchio, forse non sente?\nChi ha plasmato l'occhio, forse non vede?\n<i>(Salmo 93)</i>", "vangelo": "Un sabato Ges\u00f9 si rec\u00f2 a casa di uno dei capi dei farisei per pranzare ed essi stavano a osservarlo.\nDiceva agli invitati una parabola, notando come sceglievano i primi posti: \u00abQuando sei invitato a nozze da qualcuno, non metterti al primo posto, perch\u00e9 non ci sia un altro invitato pi\u00f9 degno di te, e colui che ha invitato te e lui venga a dirti: \u201cC\u00e9digli il posto!\u201d. Allora dovrai con vergogna occupare l'ultimo posto. Invece, quando sei invitato, va' a metterti all'ultimo posto, perch\u00e9 quando viene colui che ti ha invitato ti dica: \u201cAmico, vieni pi\u00f9 avanti!\u201d. Allora ne avrai onore davanti a tutti i commensali. Perch\u00e9 chiunque si esalta sar\u00e0 umiliato, e chi si umilia sar\u00e0 esaltato\u00bb.", "medita": "Ges\u00f9, dopo aver guarito l'idropico, sta a sua volta vedendo come tutti vanno a buttarsi sui primi posti. Lo spettacolo normale del mondo. Questo banchetto, in fondo, \u00e8 il banchetto della vita, ed \u00e8 un vivere male perch\u00e9 abbiamo tutti sete di protagonismo. Ognuno cerca il primo posto dove pu\u00f2.\nIl banchetto della vita \u00e8 il tessuto delle relazioni tra noi e con Dio, e Dio ci lascia il posto.\nIl nostro errore \u00e8 credere che il primo posto sia quello di colui che appare di pi\u00f9, che ha di pi\u00f9, di quello che domina di pi\u00f9! Ma quello \u00e8 il posto dell'uomo sommamente infelice che crea infelicit\u00e0 a tutti, e poich\u00e9 lo prendiamo come modello l'infelicit\u00e0 si perpetua all'infinito, fino a quando non prendiamo coscienza del gusto amaro di questa sceneggiata che passer\u00e0 alla fine della vita.\nE dove sta lo sposo? Dove sta Dio? Dio sta all'ultimo posto, per questo chi va all'ultimo posto di fatto si trova con Lui. Che \u00e8 venuto non per essere servito, ma per servire! (dalla Lectio 77 di padre Filippo Clerici e padre Silvano Fausti)", "riflettere": "Quello di andare all'ultimo posto non \u00e8 una specie di astuzia, perch\u00e9 dopo si capovolge la classifica e sei primo. All'ultimo posto ti trovi con Lui per servire. Quale passo indietro faremo oggi, non per rinunciare a fare il nostro dovere, ma per amore?", "preghfin": "L'anima mia magnifica il Signore\ne il mio spirito esulta in Dio, mio salvatore,\nperch\u00e9 ha guardato l'umilt\u00e0 della sua serva.\nD'ora in poi tutte le generazioni mi chiameranno beata.\nGrandi cose ha fatto in me l'Onnipotente\ne Santo \u00e8 il suo nome:\ndi generazione in generazione la sua misericordia\nsi stende su quelli che lo temono.\nHa spiegato la potenza del suo braccio,\nha disperso i superbi nei pensieri del loro cuore;\nha rovesciato i potenti dai troni,\nha innalzato gli umili;\nha ricolmato di beni gli affamati,\nha rimandato a mani vuote i ricchi.\n<i>(Vangelo secondo Luca, 1, 46--55)</i>"}