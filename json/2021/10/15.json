{"day": 15, "month": 10, "year": 2021, "weekday": 5, "date_str": "venerd\u00ec 15 ottobre 2021", "quotes": "Rm 4,1-8; Sal 31", "quote_vangelo": "secondo Luca (12,1-7)", "curatore": "Maggiorana e Lorenzo Mastropietro", "prevangelo": "", "indications": "Santa Teresa d'Avila", "preghiniz": "Tu sei il mio rifugio, mi liberi dall'angoscia,\nmi circondi di canti di liberazione:\n\u201cTi istruir\u00f2 e ti insegner\u00f2 la via da seguire;\ncon gli occhi su di te, ti dar\u00f2 consiglio.\nNon siate privi d'intelligenza come il cavallo e come il mulo:\nla loro foga si piega con il morso e le briglie,\nse no, a te non si avvicinano\u201d.\nMolti saranno i dolori del malvagio,\nma l'amore circonda chi confida nel Signore.\nRallegratevi nel Signore ed esultate, o giusti!\nVoi tutti, retti di cuore, gridate di gioia!\n<i>(Salmo 31)</i>", "vangelo": "In quel tempo, si erano radunate migliaia di persone, al punto che si calpestavano a vicenda, e Ges\u00f9 cominci\u00f2 a dire anzitutto ai suoi discepoli: \u00abGuardatevi bene dal lievito dei farisei, che \u00e8 l'ipocrisia. Non c'\u00e8 nulla di nascosto che non sar\u00e0 svelato, n\u00e9 di segreto che non sar\u00e0 conosciuto. Quindi ci\u00f2 che avrete detto nelle tenebre sar\u00e0 udito in piena luce, e ci\u00f2 che avrete detto all'orecchio nelle stanze pi\u00f9 interne sar\u00e0 annunciato dalle terrazze.\nDico a voi, amici miei: non abbiate paura di quelli che uccidono il corpo e dopo questo non possono fare pi\u00f9 nulla. Vi mostrer\u00f2 invece di chi dovete aver paura: temete colui che, dopo aver ucciso, ha il potere di gettare nella Ge\u00e8nna. S\u00ec, ve lo dico, temete costui.\nCinque passeri non si vendono forse per due soldi? Eppure nemmeno uno di essi \u00e8 dimenticato davanti a Dio. Anche i capelli del vostro capo sono tutti contati. Non abbiate paura: valete pi\u00f9 di molti passeri!\u00bb.", "medita": "Ges\u00f9 raccomanda molte volte ai suoi discepoli di non avere paura, di non temere. Tante sono le paure dell'uomo: perdere l'affetto, la stima degli altri, le cose che riempiono i nostri luoghi familiari, ma soprattutto perdere la vita, cio\u00e8 morire. Abbiamo paura perch\u00e9 non accettiamo la nostra realt\u00e0, e la nostra realt\u00e0 \u00e8 che siamo limitati. Se invece accettiamo il nostro limite, la morte, come luogo di comunione con Dio, ci mettiamo in una condizione di consolazione e di fiducia e viviamo come amici di Dio, come ci ricorda Ges\u00f9: \u201cDico a voi amici miei\u201d.\nSembra che l'errore fondamentale di ogni uomo sia quello di non accettare il proprio limite come luogo di solidariet\u00e0 con gli altri. Se il limite assoluto, la morte, diventa comunione con Dio che mi \u00e8 padre, tutti gli altri limiti sono il luogo dove ho bisogno dell'altro e diventano possibilit\u00e0 di relazione autentica con gli altri.\nNella Bibbia, \u201cNon temere\u201d \u00e8 il ritornello di Dio. La risposta di Adamo a Dio \u00e8 stata \u201cMi sono nascosto, perch\u00e9 ho avuto paura\u201d. E l\u00ec cominciano tutti i nostri mali: nel nascondere la nostra verit\u00e0. Perch\u00e9 abbiamo paura. Come fanno i farisei\u2026\nIl timore di Dio ci liberer\u00e0 da ogni paura. Timore di Dio non vuol dire aver paura di Dio, ma tenere conto che solo Dio \u00e8 Dio, che Lui mi ama, \u00e8 il senso della mia vita; se tengo conto di questo non ho pi\u00f9 paura di nulla.\nSe noi non abbiamo il timor di Dio e abbiamo sempre paura di morire, non facciamo altro che buttare la nostra vita nelle immondizie (la <i>Geenna</i>), perch\u00e9 la paura ci fa fare ci\u00f2 che temiamo.\nIl lievito buono, cio\u00e8 il fermento della vita, sta nel sapere di essere amati con una tenerezza infinita da chi ci ha creati, nonostante i nostri limiti. Non temiamo! Anche nella nostra piccolezza siamo preziosi! Molto pi\u00f9 dei passeri, molto pi\u00f9 dei capelli del nostro capo.", "riflettere": "Dio ama ciascuno, con il proprio nome e con le proprie caratteristiche, non in massa. Ricordo il nome di chi incontro? Fermiamoci a guardare un passero che volando e poi planando atterra su un ramoscello di un albero, senza esitazione, anche se mosso un po' dal vento. Si guarda un po' intorno e riparte in volo, senza nessuno sforzo consumando in un giorno la stessa energia contenuta in qualche chicco di grano.", "preghfin": "Il Signore ricostruisce Gerusalemme, raduna i dispersi d'Israele;\nrisana i cuori affranti e fascia le loro ferite.\nEgli conta il numero delle stelle e chiama ciascuna per nome.\nGrande \u00e8 il Signore nostro, grande nella sua potenza;\nla sua sapienza non si pu\u00f2 calcolare.\nIl Signore sostiene i poveri, ma abbassa fino a terra i malvagi.\nIntonate al Signore un canto di grazie, sulla cetra cantate inni al nostro Dio.\nEgli copre il cielo di nubi, prepara la pioggia per la terra,\nfa germogliare l'erba sui monti, provvede il cibo al bestiame,\nai piccoli del corvo che gridano.\nNon apprezza il vigore del cavallo, non gradisce la corsa dell'uomo.\nAl Signore \u00e8 gradito chi lo teme, chi spera nel suo amore.\n<i>(Salmo 146--147)</i>"}