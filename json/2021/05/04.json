{"day": 4, "month": 5, "year": 2021, "weekday": 2, "date_str": "marted\u00ec 4 maggio 2021", "quotes": "At 14,19-28; Sal 144", "quote_vangelo": "secondo Giovanni (14,27-31a)", "curatore": "Daniela e Mauro Leoncini", "prevangelo": "", "indications": "", "preghiniz": "Ti lodino, Signore, tutte le tue opere\ne ti benedicano i tuoi fedeli.\nDicano la gloria del tuo regno\ne parlino della tua potenza.\nPer far conoscere agli uomini le tue imprese\ne la splendida gloria del tuo regno.\nIl tuo regno \u00e8 un regno eterno,\nil tuo dominio si estende per tutte le generazioni.\nCanti la mia bocca la lode del Signore\ne benedica ogni vivente il suo santo nome,\nin eterno e per sempre.", "vangelo": "In quel tempo, disse Ges\u00f9 ai suoi discepoli: \u00abVi lascio la pace, vi do la mia pace. Non come la d\u00e0 il mondo, io la do a voi.\nNon sia turbato il vostro cuore e non abbia timore. Avete udito che vi ho detto: \u201cVado e torner\u00f2 da voi\u201d. Se mi amaste, vi rallegrereste che io vado al Padre, perch\u00e9 il Padre \u00e8 pi\u00f9 grande di me. Ve l'ho detto ora, prima che avvenga, perch\u00e9, quando avverr\u00e0, voi crediate.\nNon parler\u00f2 pi\u00f9 a lungo con voi, perch\u00e9 viene il pr\u00ecncipe del mondo; contro di me non pu\u00f2 nulla, ma bisogna che il mondo sappia che io amo il Padre, e come il Padre mi ha comandato, cos\u00ec io agisco\u00bb.", "medita": "Nonostante le ripetute anticipazioni che Ges\u00f9 aveva fatto riguardo la sua morte, gli apostoli non dovevano aver ben chiaro che cosa Egli intendesse annunciando la sua partenza, quel suo \u201candare al padre\u201d con annesso ritorno. Il momento doveva comunque richiedere che Egli rincuorasse gli amici turbati.\nIl primo e pi\u00f9 importante incoraggiamento \u00e8 un dono, il dono della pace. Pensiamoci bene. Giovanni scrive il suo vangelo in tarda et\u00e0, quando gli apostoli e tanti discepoli della prima ora erano gi\u00e0 stati messi a morte a causa della fede in Ges\u00f9. Quando dunque Giovanni scrive, la pace secondo il mondo \u00e8 un dono che i cristiani di allora, e non solo di allora, non hanno evidentemente ricevuto. Ci pare che l'evangelista sia dunque pienamente degno di credito quando il suo ricordo va a quelle parole del Signore. Egli deve aver sperimentato quella pace cos\u00ec diversa da quella del mondo, una pace in grado di attraversare il dolore, le persecuzioni e la paura della morte. Una pace interiore che ha reso impavidi di fronte al martirio uomini inizialmente \u201cquantomeno normali\u201d.\nIl Signore per\u00f2 invita i suoi amici addirittura a rallegrarsi perch\u00e9 Egli sale al Padre e perch\u00e9 \u201cil Padre \u00e8 pi\u00f9 grande\u201d. Il passaggio non \u00e8 di immediata chiarezza per il semplice fedele. Ci sembra convincente la spiegazione che ascrive il rallegramento a qualcosa che riguarda non il rapporto fra Ges\u00f9 e il Padre ma fra gli apostoli, e dunque ogni essere umano, e Dio; qualcosa che ha a che vedere con la possibilit\u00e0 che, un giorno, anche la nostra natura umana salir\u00e0 al livello divino, cambier\u00e0 da mortale a immortale. Se \u00e8 cos\u00ec, ce n'\u00e8 abbastanza per essere felici!\nIl brano si conclude con il richiamo al \u201cprincipe del mondo\u201d. Per un disegno misterioso di Dio, che presenta tuttavia squarci di ragionevolezza per l'uomo, questo terribile personaggio ha una certa libert\u00e0 d'azione, come vediamo dai nefasti effetti della sua opera di seduzione. Non pu\u00f2 nulla contro Ges\u00f9 e, se lo vogliamo e finch\u00e9 stiamo stretti al Signore, non pu\u00f2 nulla neppure contro di noi. Anche questa certezza pu\u00f2 aiutare a vincere il turbamento.", "riflettere": "Avere turbamento nel cuore fa parte del gioco, della nostra natura umana ferita dal peccato. Quando accade, da chi o da che cosa cerchiamo aiuto? Abbiamo una guida per il nostro cammino spirituale?", "preghfin": "Se tu m'accogli o Padre buono\nprima che venga sera\nse tu mi doni il tuo perdono\navr\u00f2 la pace vera.\nTi chiamer\u00f2 mio Salvator\ne torner\u00f2 Ges\u00f9 con Te.\nPur nell'angoscia pi\u00f9 profonda\nquando il nemico assale\nse la tua grazia mi circonda\nnon temer\u00f2 alcun male.\n<i>(canto liturgico)</i>"}