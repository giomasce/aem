{"day": 27, "month": 5, "year": 2021, "weekday": 4, "date_str": "gioved\u00ec 27 maggio 2021", "quotes": "Sir 42,15-26; Sal 32", "quote_vangelo": "secondo Marco (10,46-52)", "curatore": "Daniela e Mauro Leoncini", "prevangelo": "", "indications": "", "preghiniz": "Retta \u00e8 la parola del Signore\ne fedele ogni sua opera.\nEgli ama la giustizia e il diritto;\ndell'amore del Signore \u00e8 piena la terra.\nDalla parola del Signore furono fatti i cieli,\ndal soffio della sua bocca ogni loro schiera.\nCome in un otre raccoglie le acque del mare,\nchiude in riserve gli abissi.\nTema il Signore tutta la terra,\ntremino davanti a lui gli abitanti del mondo,\nperch\u00e9 egli parl\u00f2 e tutto fu creato,\ncomand\u00f2 e tutto fu compiuto.", "vangelo": "In quel tempo, mentre Ges\u00f9 partiva da G\u00e8rico insieme ai suoi discepoli e a molta folla, il figlio di Tim\u00e8o, Bartim\u00e8o, che era cieco, sedeva lungo la strada a mendicare. Sentendo che era Ges\u00f9 Nazareno, cominci\u00f2 a gridare e a dire: \u00abFiglio di Davide, Ges\u00f9, abbi piet\u00e0 di me!\u00bb.\nMolti lo rimproveravano perch\u00e9 tacesse, ma egli gridava ancora pi\u00f9 forte: \u00abFiglio di Davide, abbi piet\u00e0 di me!\u00bb.\nGes\u00f9 si ferm\u00f2 e disse: \u00abChiamatelo!\u00bb. Chiamarono il cieco, dicendogli: \u00abCoraggio! \u00c0lzati, ti chiama!\u00bb. Egli, gettato via il suo mantello, balz\u00f2 in piedi e venne da Ges\u00f9.\nAllora Ges\u00f9 gli disse: \u00abChe cosa vuoi che io faccia per te?\u00bb. E il cieco gli rispose: \u00abRabbun\u00ec, che io veda di nuovo!\u00bb. E Ges\u00f9 gli disse: \u00abVa', la tua fede ti ha salvato\u00bb. E subito vide di nuovo e lo seguiva lungo la strada.", "medita": "Bartim\u00e8o, letteralmente, il \u201cfiglio di Tim\u00e8o\u201d. Un modo comune allora di dare i nomi, ma che alle nostre orecchie suona anonimo, come anonima e insignificante doveva essere considerata l'esistenza di questo pover'uomo, cieco e con la mendicit\u00e0 quale unica via di sopravvivenza. Insignificante per tutti, dunque, ma certamente non per Ges\u00f9.\nNonostante la folla che lo segue e che sicuramente lo \u201cpressa\u201d da tutte le parti, fra il Signore e Bartim\u00e8o si instaura un dialogo, che inizia ben prima che essi possano davvero arrivare a parlarsi. Bartim\u00e8o sente che Egli \u00e8 vicino, sa che sta passando la sua unica possibilit\u00e0 di guarigione, lo chiama, anzi gli urla la sua invocazione di aiuto, incurante di tutti i richiami a comportarsi in modo pi\u00f9 dignitoso, a non disturbare. Da parte sua, Ges\u00f9 si accorge di Lui cos\u00ec come ha fatto con altre persone in analoghe circostanze, come con Zaccheo, come con la donna affetta da perdite di sangue\u2026 Ges\u00f9 si accorge di tutti e singolarmente di ciascuno, non \u00e8 distratto dalla confusione quando c'\u00e8 da chinarsi a curare le ferite degli uomini, quando c'\u00e8 in gioco la salvezza di un'anima.\nCome sia andata a finire lo sappiamo. Forse Bartim\u00e8o non se n'\u00e8 reso conto subito, ma Ges\u00f9 gli ha concesso molto pi\u00f9 della vista: \u00abVa', la tua fede ti ha salvato\u00bb. Ges\u00f9 \u00e8 sempre molto attento a non passare per \u201cguaritore\u201d. Egli non \u00e8 un guaritore. E se qualcuno ha ricevuto \u201canche\u201d il dono della guarigione da Ges\u00f9, questo \u00e8 da ascrivere all'obiettivo pi\u00f9 grande della salvezza integrale della persona.\nAnche oggi sono poche le guarigioni riconosciute come \u201cmiracolose\u201d dalla Chiesa che, su questa materia, \u00e8 saggiamente la pi\u00f9 rigida di tutti. Ma, a ben rifletterci, anche noi possiamo renderci conto che le cose stanno cos\u00ec, perch\u00e9 \u00e8 cos\u00ec che hanno senso. \u00c8 comunque profondamente umano, e dunque legittimo, chiedere aiuto al Signore, ben sapendo che abbiamo un Padre che patisce con noi. Egli ci ascolta, sempre, e valuta tutto in ordine alla salvezza finale, l'unica guarigione che davvero conta. E che non \u00e8 soggetta a ricadute.", "riflettere": "C'\u00e8 chi non sente Bartim\u00e8o e c'\u00e8 chi vuole zittirlo. C'\u00e8 chi non sente il grido dei bisognosi e chi, pur sentendolo, vuole farli tacere. C'\u00e8 anche un terzo gruppo, coloro che aiutano Bartim\u00e8o: \u00abCoraggio, alzati, ti chiama!\u00bb. Sono i cristiani che hanno coerenza fra quello che credono e quello che vivono, e aiutano la gente che grida chiedendo salvezza ad avvicinarsi a Ges\u00f9. Noi, a quale gruppo apparteniamo? (Papa Francesco, omelia del 28 maggio 2015)", "preghfin": "Celebrate con me il Signore, esaltiamo insieme il suo nome.\nHo cercato il Signore e mi ha risposto e da ogni timore mi ha liberato.\nGuardate a lui e sarete raggianti, non saranno confusi i vostri volti.\nQuesto povero grida e il Signore lo ascolta, lo libera da tutte le sue angosce.\nL'angelo del Signore si accampa attorno a quelli che lo temono e li salva.\nGustate e vedete quanto \u00e8 buono il Signore; beato l'uomo che in lui si rifugia.\n<i>(Salmo 33)</i>"}