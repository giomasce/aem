{"day": 24, "month": 5, "year": 2021, "weekday": 1, "date_str": "luned\u00ec 24 maggio 2021", "quotes": "Sir 17,20-28; Sal 31", "quote_vangelo": "secondo Marco (10,17-27)", "curatore": "Daniela e Mauro Leoncini", "prevangelo": "", "indications": "Tempo ordinario\nSalterio: quarta settimana", "preghiniz": "Beato l'uomo a cui \u00e8 tolta la colpa\ne coperto il peccato.\nBeato l'uomo a cui Dio non imputa il delitto\ne nel cui spirito non \u00e8 inganno.\nTi ho fatto conoscere il mio peccato, non ho coperto la mia colpa.\nHo detto: \u00abConfesser\u00f2 al Signore le mie iniquit\u00e0\u00bb\ne tu hai tolto la mia colpa e il mio peccato.\nTu sei il mio rifugio, mi liberi dall'angoscia,\nmi circondi di canti di liberazione:\n\u00abTi istruir\u00f2 e ti insegner\u00f2 la via da seguire;\ncon gli occhi su di te, ti dar\u00f2 consiglio\u00bb.", "vangelo": "In quel tempo, mentre Ges\u00f9 andava per la strada, un tale gli corse incontro e, gettandosi in ginocchio davanti a lui, gli domand\u00f2: \u00abMaestro buono, che cosa devo fare per avere in eredit\u00e0 la vita eterna?\u00bb. Ges\u00f9 gli disse: \u00abPerch\u00e9 mi chiami buono? Nessuno \u00e8 buono, se non Dio solo. Tu conosci i comandamenti: \u201cNon uccidere, non commettere adulterio, non rubare, non testimoniare il falso, non frodare, onora tuo padre e tua madre\u201d\u00bb.\nEgli allora gli disse: \u00abMaestro, tutte queste cose le ho osservate fin dalla mia giovinezza\u00bb. Allora Ges\u00f9 fiss\u00f2 lo sguardo su di lui, lo am\u00f2 e gli disse: \u00abUna cosa sola ti manca: va', vendi quello che hai e dallo ai poveri, e avrai un tesoro in cielo; e vieni! Seguimi!\u00bb. Ma a queste parole egli si fece scuro in volto e se ne and\u00f2 rattristato; possedeva infatti molti beni.\nGes\u00f9, volgendo lo sguardo attorno, disse ai suoi discepoli: \u00abQuanto \u00e8 difficile, per quelli che possiedono ricchezze, entrare nel regno di Dio!\u00bb. I discepoli erano sconcertati dalle sue parole; ma Ges\u00f9 riprese e disse loro: \u00abFigli, quanto \u00e8 difficile entrare nel regno di Dio! \u00c8 pi\u00f9 facile che un cammello passi per la cruna di un ago, che un ricco entri nel regno di Dio\u00bb. Essi, ancora pi\u00f9 stupiti, dicevano tra loro: \u00abE chi pu\u00f2 essere salvato?\u00bb. Ma Ges\u00f9, guardandoli in faccia, disse: \u00abImpossibile agli uomini, ma non a Dio! Perch\u00e9 tutto \u00e8 possibile a Dio\u00bb.", "medita": "Finito il tempo di Pasqua ricomincia quello ordinario e la lettura del Vangelo di Marco.\nFra i personaggi dei Vangeli di cui possiamo delineare il tratto psicologico, il giovane ricco \u00e8 uno in cui sembra facile riconoscersi. Alla sua prima domanda, Ges\u00f9 d\u00e0 una risposta che \u00e8 nel perfetto solco della Legge. Legge \u201cantica\u201d ma dalla quale, parola di Ges\u00f9 stesso, non cadr\u00e0 neanche un trattino, una lettera per quanto minuscola. In effetti, anche se oggi non vengono quasi pi\u00f9 chiamati con il loro nome, i peccati che contravvengono i comandamenti, quei pilastri della convivenza umana, sono e rimangono gravi offese a Dio, al prossimo e pure a colui o colei che li commette. Ottima dunque la risposta del giovane e augurabile che anche noi, interrogati sul punto, la possiamo fornire alla luce di una coscienza tenuta nel giusto allenamento.\nI problemi vengono dopo. Ges\u00f9 sapeva della \u201crettitudine\u201d del giovane, ma conosceva bene quali fossero gli ostacoli che si frapponevano alla nuova via che Egli stava per mostrargli. Una via in base alla quale la legge non \u00e8 abolita, ma viene automaticamente soddisfatta vivendo nell'unica prospettiva dell'amore per Dio e i fratelli.\nLe difficolt\u00e0 del giovane sono anche nostre. Egli se ne va triste, forse non si \u00e8 accorto dello sguardo d'amore con cui Ges\u00f9 lo ha guardato. Forse non ha potuto sentire le sue parole, messaggere di misericordia anche per chi ha molti beni e il cuore chiuso. Rispetto a lui, che pure ha avuto lo straordinario privilegio di incontrare e di parlare con il Signore, abbiamo quindi qualche piccolo vantaggio di posizione. Cerchiamo di non sprecarlo.", "riflettere": "La forza di provocazione della Parola s'impone soprattutto in quel campo, tragico per l'uomo, che sono le ricchezze, le cose, i beni, l'autosufficienza. In questo campo il fedele\u2014persona consacrata o laica\u2014deve sistematicamente convertirsi, perch\u00e9 il fascino di questi idoli \u00e8 potente e lacerante. (Cardinale Silvano Piovanelli)", "preghfin": "Beato l'uomo che teme il Signore\ne cammina nelle sue vie.\nVivrai del lavoro delle tue mani,\nsarai felice e godrai d'ogni bene.\nLa tua sposa come vite feconda\nnell'intimit\u00e0 della tua casa;\ni tuoi figli come virgulti d'ulivo\nintorno alla tua mensa.\nCos\u00ec sar\u00e0 benedetto l'uomo\nche teme il Signore.\nTi benedica il Signore da Sion!\nPossa tu vedere la prosperit\u00e0 di Gerusalemme\nper tutti i giorni della tua vita.\nPossa tu vedere i figli dei tuoi figli.\nPace su Israele!\n<i>(Salmo 127)</i>"}