{"day": 25, "month": 5, "year": 2021, "weekday": 2, "date_str": "marted\u00ec 25 maggio 2021", "quotes": "Sir 35,1-15; Sal 49", "quote_vangelo": "secondo Marco (10,28-31)", "curatore": "Daniela e Mauro Leoncini", "prevangelo": "", "indications": "", "preghiniz": "\u00abAscolta, popolo mio, voglio parlare,\ntestimonier\u00f2 contro di te, Israele!\nIo sono Dio, il tuo Dio!\nNon ti rimprovero per i tuoi sacrifici,\ni tuoi olocausti mi stanno sempre davanti.\nOffri a Dio come sacrificio la lode\ne sciogli all'Altissimo i tuoi voti;\nChi offre la lode in sacrificio, questi mi onora;\na chi cammina per la retta via\nmostrer\u00f2 la salvezza di Dio\u00bb.", "vangelo": "In quel tempo, Pietro prese a dire a Ges\u00f9: \u00abEcco, noi abbiamo lasciato tutto e ti abbiamo seguito\u00bb. Ges\u00f9 gli rispose: \u00abIn verit\u00e0 io vi dico: non c'\u00e8 nessuno che abbia lasciato casa o fratelli o sorelle o madre o padre o figli o campi per causa mia e per causa del Vangelo, che non riceva gi\u00e0 ora, in questo tempo, cento volte tanto in case e fratelli e sorelle e madri e figli e campi, insieme a persecuzioni, e la vita eterna nel tempo che verr\u00e0. Molti dei primi saranno ultimi e gli ultimi saranno primi\u00bb.", "medita": "Ecco ancora Pietro protagonista, con la sua umanit\u00e0 al limite del disarmante. Nel brano di Marco, evangelista quasi sempre molto conciso, c'\u00e8 una domanda che rimane implicita: \u00abNoi che ti abbiamo seguito, che cosa ci guadagniamo? Che ce ne viene?\u00bb. Comprensibile richiesta di chiarimento, che sappiamo essere stata realmente formulata per via del racconto parallelo di Matteo (Mt 19, 27). In entrambi i Vangeli questo passaggio \u00e8 collocato subito dopo il parallelo fra ricchi e cammelli che ha sconcertato gli Apostoli, tanto inedito \u00e8 il rovesciamento di prospettiva che esso presenta, rispetto ai criteri di allora.\n\u00c8 umanamente lecito riconoscersi in Pietro e nella sua necessit\u00e0 di sapere, che rivela pure come l'apostolo abbia gi\u00e0 sperimentato la difficolt\u00e0 di seguire il Signore; la ricompensa, infatti, si attende alla fine di una faticata, e non di un divertente intrattenimento! D'altra parte, la risposta di Ges\u00f9 non lascia spazio a possibili equivoci. Chi si mette alla sua sequela non si aspetti trattamenti di favore. Il Signore parla chiaro: ci saranno persecuzioni che, quando non di natura fisica, avranno sovente la natura di derisione, isolamento, bastoni fra le ruote\u2026\nNella risposta di Ges\u00f9 c'\u00e8 per\u00f2 anche una delle pi\u00f9 chiare rivelazioni sull'apertura di cuore di Dio, su cui ama soffermarsi tanto anche Papa Francesco. S\u00ec, Dio non si fa certo superare in generosit\u00e0. \u00c8 il padrone che d\u00e0 salario pieno agli operai dell'ultima ora, che per compassione condona un debito astronomico, \u00e8 il commerciante che consegna misure buone, pigiate, colme e traboccanti (Lc 6, 38). E che, come leggiamo oggi, assomiglia pure a un banchiere davvero singolare, che garantisce un interesse del cento per uno a breve termine, e a lungo termine un soggiorno senza fine in Paradiso. La risposta di Pietro, testimoniata con vita, \u00e8 stata \u00abOk, a queste condizioni ci sto!\u00bb. E noi cosa facciamo? Non conviene forse approfittare di un Dio cos\u00ec?", "riflettere": "\u00c8 difficile per noi, ed evidentemente, a sentire Pietro, anche per gli apostoli, abbandonare i nostri rigidi schemi del dare e avere, nei quali rientra anche la logica di premio, per i buoni, e punizione, per i \u201ccattivi\u201d. Ma quel che \u00e8 peggio \u00e8 che noi \u201ctrasferiamo\u201d questa logica a Dio: come il figlio primogenito del padre misericordioso o gli operai chiamati alla prima ora proprio non riusciamo a comprendere la sua bont\u00e0 e la sua magnanimit\u00e0, soprattutto quando queste si applicano a chi riteniamo indegno. E pretendiamo che Egli si comporti come noi\u2026", "preghfin": "Misericordioso e pietoso \u00e8 il Signore,\nlento all'ira e grande nell'amore.\nBuono \u00e8 il Signore verso tutti,\nla sua tenerezza si espande su tutte le creature.\n<i>(Salmo 144)</i>"}