{"day": 8, "month": 5, "year": 2021, "weekday": 6, "date_str": "sabato 8 maggio 2021", "quotes": "At 16,1-10; Sal 99", "quote_vangelo": "secondo Giovanni (15,18-21)", "curatore": "Daniela e Mauro Leoncini", "prevangelo": "", "indications": "", "preghiniz": "Acclamate il Signore, voi tutti della terra,\nservite il Signore nella gioia,\npresentatevi a lui con esultanza.\nRiconoscete che solo il Signore \u00e8 Dio:\negli ci ha fatti e noi siamo suoi,\nsuo popolo e gregge del suo pascolo.\nPerch\u00e9 buono \u00e8 il Signore,\nil suo amore \u00e8 per sempre,\nla sua fedelt\u00e0 di generazione in generazione.", "vangelo": "In quel tempo, disse Ges\u00f9 ai suoi discepoli: \u00abSe il mondo vi odia, sappiate che prima di voi ha odiato me. Se foste del mondo, il mondo amerebbe ci\u00f2 che \u00e8 suo; poich\u00e9 invece non siete del mondo, ma vi ho scelti io dal mondo, per questo il mondo vi odia.\nRicordatevi della parola che io vi ho detto: \u201cUn servo non \u00e8 pi\u00f9 grande del suo padrone\u201d. Se hanno perseguitato me, perseguiteranno anche voi; se hanno osservato la mia parola, osserveranno anche la vostra. Ma faranno a voi tutto questo a causa del mio nome, perch\u00e9 non conoscono colui che mi ha mandato\u00bb.", "medita": "Un avvertimento e anche una profezia. A duemila anni di distanza si pu\u00f2 provare a riflettere sull'attualit\u00e0 dell'uno e sulla realizzazione dell'altra. Una premessa: dobbiamo sempre guardarci da ogni facile giudizio su chi siano i buoni e chi i cattivi e sull'istinto che chiede di svrgognare subto questi ultimi, di \u201ctoglierli di mezzo\u201d. La parabola del grano e della zizzania ci urge a imparare da Dio la pazienza anche con i malvagi.\nSe dunque dobbiamo esercitare prudenza a riguardo di chi considerare soggetto e oggetto dell'odio e delle persecuzioni di cui parla anche la pericope odierna, bisogna per\u00f2 prendere atto che si tratta di parole lungimiranti. Chiunque si metta alla sequela di Ges\u00f9 non ha la garanzia di vita facile. E se la sequela non necessariamente conduce al martirio, almeno non nelle nostre terre di antica cristianit\u00e0, sempre pi\u00f9 comunemente chi la percorre sa che rischia irrisione quando non disprezzo. Ma quando ci\u00f2 dovesse accadere a noi, quando cio\u00e8 dovessimo essere oggetto di maldicenza a causa del Signore, dovremmo essere capaci di \u201crallegrarci e di esultare\u201d (Mt 5, 12), come gli Apostoli che, dopo essere stati fustigati, \u201cse ne andarono dal sinedrio lieti di essere stati oltraggiati per amore del nome di Ges\u00f9\u201d (At 5, 41).\nCi possiamo certamente chiedere se sia anche visibile una ragione del \u201cperch\u00e9\u201d le cose debbano stare in questo modo. Ges\u00f9 rivela un Dio \u201cdiverso\u201d, un Dio coinvolto con l'uomo, un amico, addirittura un padre. Con tutte le conseguenze che questo comporta anche sulla vita morale, che viene \u201cregolata\u201d non da un insieme di assiomi astratti (e comunque sempre contestabili) ma dall'aver scelto l'amore per i nemici come opzione, dall'essersi messi alla sequela del Signore. Un Dio cos\u00ec, che non riesce a starsene per conto suo, diventa davvero eccessivamente ingombrante. L'uomo pu\u00f2 sopportare i comandamenti, ma sembra proprio non poter digerire le beatitudini. Chi dunque le ha accolte e vissute sia pronto ad accettarne le conseguenze.", "riflettere": "Siamo disposti a mettere in gioco la nostra \u201creputazione\u201d, se questo \u00e8 richiesto per testimoniare l'amore del Signore? E per la Chiesa?", "preghfin": "Il Signore \u00e8 il mio pastore:\nnon manco di nulla.\nSu pascoli erbosi mi fa riposare,\nad acque tranquille mi conduce.\nRinfranca l'anima mia,\nmi guida per il giusto cammino\na motivo del suo nome.\nAnche se vado per una valle oscura,\nnon temo alcun male, perch\u00e9 tu sei con me.\nIl tuo bastone e il tuo vincastro\nmi danno sicurezza.\n<i>(Salmo 23)</i>"}