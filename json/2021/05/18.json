{"day": 18, "month": 5, "year": 2021, "weekday": 2, "date_str": "marted\u00ec 18 maggio 2021", "quotes": "At 20,17-27; Sal 67", "quote_vangelo": "secondo Giovanni (17,1-11a)", "curatore": "Daniela e Mauro Leoncini", "prevangelo": "", "indications": "", "preghiniz": "Pioggia abbondante hai riversato, o Dio,\nla tua esausta eredit\u00e0 tu hai consolidato\ne in essa ha abitato il tuo popolo,\nin quella che, nella tua bont\u00e0,\nhai reso sicura per il povero, o Dio.\nDi giorno in giorno benedetto il Signore:\na noi Dio porta la salvezza.\nIl nostro Dio \u00e8 un Dio che salva;\nal Signore Dio appartengono le porte della morte.", "vangelo": "In quel tempo, Ges\u00f9, alz\u00e0ti gli occhi al cielo, disse: \u00abPadre, \u00e8 venuta l'ora: glorifica il Figlio tuo perch\u00e9 il Figlio glorifichi te. Tu gli hai dato potere su ogni essere umano, perch\u00e9 egli dia la vita eterna a tutti coloro che gli hai dato. Questa \u00e8 la vita eterna: che conoscano te, l'unico vero Dio, e colui che hai mandato, Ges\u00f9 Cristo.\nIo ti ho glorificato sulla terra, compiendo l'opera che mi hai dato da fare. E ora, Padre, glorificami davanti a te con quella gloria che io avevo presso di te prima che il mondo fosse.\nHo manifestato il tuo nome agli uomini che mi hai dato dal mondo. Erano tuoi e li hai dati a me, ed essi hanno osservato la tua parola. Ora essi sanno che tutte le cose che mi hai dato vengono da te, perch\u00e9 le parole che hai dato a me io le ho date a loro. Essi le hanno accolte e sanno veramente che sono uscito da te e hanno creduto che tu mi hai mandato.\nIo prego per loro; non prego per il mondo, ma per coloro che tu mi hai dato, perch\u00e9 sono tuoi. Tutte le cose mie sono tue, e le tue sono mie, e io sono glorificato in loro. Io non sono pi\u00f9 nel mondo; essi invece sono nel mondo, e io vengo a te\u00bb.", "medita": "Inizia oggi la lettura della cosiddetta \u201cPreghiera sacerdotale\u201d di Ges\u00f9. Non una lettura agevole, \u00e8 facile inciamparvi. Come, ad esempio, su quella prima parte che prorompe dal cuore di Ges\u00f9: \u00abQuesta \u00e8 la vita eterna: che conoscano te\u2026\u00bb. L'esigenza di capire \u00e8 naturale. Come esseri umani aspiriamo ad una felicit\u00e0 senza fine, che da un lato \u00e8 necessariamente nebulosa, in quanto legata ad una nozione, quella di eternit\u00e0, che non \u00e8 oggetto di esperienza, ma che dall'altro l'affermazione di Ges\u00f9 sembra ricondurre ad un atto di conoscenza, sia pure sublime, che ci risulta difficile porre sullo stesso piano. Sul tema della vita eterna, fra gli altri, sar\u00e0 dunque meglio sentire quel che dice Papa Francesco.\n\u00abLa vita che Dio ci prepara non \u00e8 un semplice abbellimento di questa attuale: essa supera la nostra immaginazione, perch\u00e9 Dio ci stupisce continuamente con il suo amore e con la sua misericordia. Ma gi\u00e0 su questa terra, nella preghiera, nei Sacramenti, nella fraternit\u00e0, noi incontriamo Ges\u00f9 e il suo amore, e cos\u00ec possiamo pregustare qualcosa della vita risorta\u00bb. (Papa Francesco, Angelus di domenica 10 novembre 2013).\nGi\u00e0 ora vive la vita eterna chi dunque vive in relazione con Dio. Lontani da lui, il tempo \u00e8 un tormento che la mancanza di una fine rende solo pi\u00f9 insopportabile. Ma che cosa dire anche di un'eternit\u00e0 fatta di un ripetitivo presente, fosse pure uno allietato da umani piaceri? L'esperienza dice che tutto, prima o poi, viene a noia. Ci dev'essere dell'altro. La cosa migliore, e pi\u00f9 responsabile, \u00e8 di prendere ancora una volta sul serio le parole di Paolo ai Corinzi (1 Cor 2, 9), che risuonano in quelle del Papa. Dio, che ha una fantasia ben superiore alla nostra, sicuramente ci stupir\u00e0.", "riflettere": "Questo significato di \u201cvita eterna\u201d appare in modo molto chiaro nella resurrezione di Lazzaro: \u00abChi crede in me, anche se muore, vivr\u00e0; chiunque vive e crede in me, non morr\u00e0 in eterno\u00bb. (Benedetto XVI, <i>Ges\u00f9 di Nazaret</i>, vol. II)", "preghfin": "Vieni in me, Spirito Santo, Spirito di verit\u00e0:\nconcedimi di pervenire\nalla conoscenza della verit\u00e0\nin tutta la sua pienezza.\nVieni in me, Spirito Santo,\nacqua viva che zampilla per la vita eterna:\nfammi la grazia di giungere a contemplare\nil volto del Padre nella vita e nella gioia senza fine.\n<i>(Sant'Agostino)</i>"}