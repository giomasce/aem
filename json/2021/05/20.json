{"day": 20, "month": 5, "year": 2021, "weekday": 4, "date_str": "gioved\u00ec 20 maggio 2021", "quotes": "At 22,30;23,6-11; Sal 15", "quote_vangelo": "secondo Giovanni (17,20-26)", "curatore": "Daniela e Mauro Leoncini", "prevangelo": "", "indications": "", "preghiniz": "Proteggimi, o Dio: in te mi rifugio.\nHo detto al Signore: \u00abIl mio Signore sei tu\u00bb.\nIl Signore \u00e8 mia parte di eredit\u00e0 e mio calice:\nnelle tue mani \u00e8 la mia vita.\nBenedico il Signore che mi ha dato consiglio;\nanche di notte il mio animo mi istruisce.\nIo pongo sempre davanti a me il Signore,\nsta alla mia destra, non potr\u00f2 vacillare.\nPer questo gioisce il mio cuore\ned esulta la mia anima;\nanche il mio corpo riposa al sicuro,\nperch\u00e9 non abbandonerai la mia vita negli inferi,\nn\u00e9 lascerai che il tuo fedele veda la fossa.", "vangelo": "In quel tempo, [Ges\u00f9, alz\u00e0ti gli occhi al cielo, preg\u00f2 dicendo:] \u00abNon prego solo per questi, ma anche per quelli che crederanno in me mediante la loro parola: perch\u00e9 tutti siano una sola cosa; come tu, Padre, sei in me e io in te, siano anch'essi in noi, perch\u00e9 il mondo creda che tu mi hai mandato.\nE la gloria che tu hai dato a me, io l'ho data a loro, perch\u00e9 siano una sola cosa come noi siamo una sola cosa. Io in loro e tu in me, perch\u00e9 siano perfetti nell'unit\u00e0 e il mondo conosca che tu mi hai mandato e che li hai amati come hai amato me.\nPadre, voglio che quelli che mi hai dato siano anch'essi con me dove sono io, perch\u00e9 contemplino la mia gloria, quella che tu mi hai dato; poich\u00e9 mi hai amato prima della creazione del mondo.\nPadre giusto, il mondo non ti ha conosciuto, ma io ti ho conosciuto, e questi hanno conosciuto che tu mi hai mandato.\nE io ho fatto conoscere loro il tuo nome e lo far\u00f2 conoscere, perch\u00e9 l'amore con il quale mi hai amato sia in essi e io in loro\u00bb.", "medita": "\u00abNon prego solo per questi, ma anche per quelli che crederanno in me mediante la loro parola\u00bb. L'orizzonte si allarga, abbraccia tutti coloro che crederanno \u00abmediante la loro parola\u00bb. Non \u00e8 possibile non intepretare anche in senso temporale la preghiera di Ges\u00f9. I beneficiari dell'intercessione del Signore sono dunque i credenti di tutti i tempi, istruiti con la parola, e nutriti con i sacramenti, dagli Apostoli e dai loro successori.\nMentre il Vangelo di ieri includeva la richiesta di protezione dal maligno, con l'avvertimento che gli assalti di quest'ultimo non sarebbero mancati, oggi Ges\u00f9 sembra piuttosto mostrare il destino di felicit\u00e0 che aspetta chi sia stato capace di rinunziare alle lusinghe del demonio, e poi ai conseguenti suoi attacchi, scegliendo invece di servire Dio. Ed \u00e8 davvero qualcosa di grandioso: la stessa gloria riservata al Signore, proprio dove sar\u00e0 Lui, un amore paragonabile a quello con cui Dio ama il suo figlio primogenito, la conoscenza di Dio\u2026 Ce n'\u00e8 davvero abbastanza per desiderare una tale ricompensa. Per esigerla, il credente non ha in mano titoli azionari dalla solidit\u00e0 incerta, bens\u00ec la garanzia dell'intercessione di Ges\u00f9, la sua parola.\nSu chi invece ha ascoltato la parola ma non l'ha accolta Ges\u00f9 qui non esprime giudizio. Come neppure si pronuncia riguardo coloro che la parola non hanno mai potuto ascoltare. Noi tutti, anche (se non soprattutto) coloro che ritengono di aver sempre agito con giustizia, dobbiamo rallegrarci degli spazi di misericordia che il Signore si riserva con queste \u201comissioni\u201d, fatte proprie dalla Chiesa nei secoli. Se dunque il nostro obiettivo \u00e8 comprensibilmente il premio promesso da Ges\u00f9, non dimentichiamo mai di chiedergli mitezza nel giudizio; se \u00e8 vero, come recita il Salmo 143, che difficilmente potremo accampare grandi meriti per ottenerlo: \u00abNon chiamare in giudizio il tuo servo: nessun vivente davanti a te \u00e8 giusto\u00bb (Sal 143, 2). Davvero un distillato di sapienza!", "riflettere": "Ges\u00f9 prega affinch\u00e9 coloro che credano in lui siano una sola cosa. La supplica al Padre non \u00e8 (solo) per altri, riguarda me, in prima persona. Essere strumento di riconciliazione e di unit\u00e0, fare sempre il primo passo in direzione dell'altro all'inizio comporta fatica, mortifica il nostro orgoglio. Nel praticare questi atteggiamenti si scopre per\u00f2 che essi sono la via per la pace e per la gioia.", "preghfin": "Mi indicherai il sentiero della vita,\ngioia piena alla tua presenza,\ndolcezza senza fine alla tua destra."}