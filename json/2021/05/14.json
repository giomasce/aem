{"day": 14, "month": 5, "year": 2021, "weekday": 5, "date_str": "venerd\u00ec 14 maggio 2021", "quotes": "At 1,15-17.20-26; Sal 112", "quote_vangelo": "secondo Giovanni (15,9-17)", "curatore": "Daniela e Mauro Leoncini", "prevangelo": "", "indications": "San Mattia", "preghiniz": "Lodate, servi del Signore,\nlodate il nome del Signore.\nSia benedetto il nome del Signore,\nda ora e per sempre.\nDal sorgere del sole al suo tramonto\nsia lodato il nome del Signore.\nSu tutte le genti eccelso \u00e8 il Signore,\npi\u00f9 alta dei cieli \u00e8 la sua gloria.\nSolleva dalla polvere il debole,\ndall'immondizia rialza il povero\nper farlo sedere trai pr\u00ecncipi,\ntra i pr\u00ecncipi del suo popolo.", "vangelo": "In quel tempo, Ges\u00f9 disse ai suoi discepoli: \u00abCome il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perch\u00e9 la mia gioia sia in voi e la vostra gioia sia piena.\nQuesto \u00e8 il mio comandamento: che vi amiate gli uni gli altri come io ho amato voi. Nessuno ha un amore pi\u00f9 grande di questo: dare la sua vita per i propri amici. Voi siete miei amici, se fate ci\u00f2 che io vi comando. Non vi chiamo pi\u00f9 servi, perch\u00e9 il servo non sa quello che fa il suo padrone; ma vi ho chiamato amici, perch\u00e9 tutto ci\u00f2 che ho udito dal Padre mio l'ho fatto conoscere a voi.\nNon voi avete scelto me, ma io ho scelto voi e vi ho costituiti perch\u00e9 andiate e portiate frutto e il vostro frutto rimanga; perch\u00e9 tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri\u00bb.", "medita": "Sembra quasi un ricatto: \u00abSe osserverete i miei comandamenti, rimarrete nel mio amore\u00bb. E se non li osserviamo? Cosa far\u00e0 il Signore? Niente, o meglio, Lui continuer\u00e0 lo stesso ad amarci. Sar\u00e0 solo peggio per noi! Ma lungi questo dal voler suggerire la certezza di qualcosa di terribile in senso escatologico; la Chiesa, con gioia, proclama beati tanti suoi figli, ma mai ne dichiara qualcuno dannato. Peggio per noi invece qui, subito, su questa terra, dove vivremo privati della certezza di avere un Padre, oppure convinti di averne uno molto pi\u00f9 simile ad un padrone, che stabilisce regole insopportabili e al quale bisogna dunque sindacalmente ribellarsi.\nLa \u201cterza via\u201d, la consapevolezza cio\u00e8 di avere un Padre che ci ama, cambia le regole e ne fa comprendere la natura di dono. I comandamenti, queste famigerate \u201cregole\u201d, si riducono infatti a un solo precetto: amare. Dio ci conosce e sa che di tutto si pu\u00f2 essere privati, ma non dell'amore. E dunque il comandamento \u00e8 solo in armonia con la nostra natura. Da questo accordo, da questo soddisfacimento di una vocazione, scaturisce la felicit\u00e0. Ed \u00e8 quel che il Signore desidera.\nLa fatica, per tanti di noi, sta semmai nello scoprire questa realt\u00e0. Gli uomini non si conoscono come li conosce Dio e agiscono quotidianamente dimendicando questa sorta di \u201cprincipio di progettazione\u201d. Quanti obiettivi diversi da raggiungere, quante \u201cliste dei desideri\u201d, soprattutto in quel paradiso virtuale che \u00e8 il commercio online! Tutto concorre a generare false necessit\u00e0 che prima producono ansia e dopo, quando (e se) \u201csoddisfatte\u201d, riescono a regalarci al massimo qualche attimo di spensieratezza! Cosa ben diversa, quest'ultima, dalla gioia.", "riflettere": "La necessit\u00e0 di amare e di essere amati \u00e8 il nostro marchio di fabbrica. Madre Teresa di Calcutta, che di povert\u00e0 se ne intendeva parecchio e che nella sua vita si \u00e8 spesa totalmente per cercare di soddisfare necessit\u00e0 \u201cautentiche\u201d dei pi\u00f9 poveri fra i poveri, aveva ben chiaro, e lo ricordava spesso, che la povert\u00e0 pi\u00f9 grande, quella che pi\u00f9 abbrutisce l'uomo, \u00e8 proprio la mancanza d'amore.", "preghfin": "Non sono esattamente sicura di come sar\u00e0 il Paradiso,\nma so che quando moriremo e arriver\u00e0\nil momento in cui Dio ci giudicher\u00e0, non chieder\u00e0:\n\u201cQuante cose buone hai fatto nella tua vita?\u201d,\nma si rivolger\u00e0 a noi dicendo:\n\u201cQuanto amore hai messo in ci\u00f2 che hai fatto?\u201d.\n<i>(Santa Teresa di Calcutta)</i>"}