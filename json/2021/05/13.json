{"day": 13, "month": 5, "year": 2021, "weekday": 4, "date_str": "gioved\u00ec 13 maggio 2021", "quotes": "At 18,1-8; Sal 97", "quote_vangelo": "secondo Giovanni (16,16-20)", "curatore": "Daniela e Mauro Leoncini", "prevangelo": "", "indications": "Beata Vergine Maria di Fatima", "preghiniz": "A Te mi affido con fiducia;\ncon Te intendo seguire Ges\u00f9,\nRedentore dell'uomo.\nLa fatica non rallenti il cammino,\nn\u00e9 la stanchezza appesantisca il cuore.\nLe difficolt\u00e0 non spengano il coraggio,\nn\u00e9 la tristezza la gioia del cuore.\nTu, o Maria,\nMadre del Redentore,\ncontinua a mostrarti Madre per tutti.\nVeglia sul nostro cammino\ne fa' che pieni di gioia\npossiamo un giorno contemplare\nil Tuo Figlio nel cielo.\n<i>(San Giovanni Paolo II)</i>", "vangelo": "In quel tempo, disse Ges\u00f9 ai suoi discepoli: \u00abUn poco e non mi vedrete pi\u00f9; un poco ancora e mi vedrete\u00bb. Allora alcuni dei suoi discepoli dissero tra loro: \u00abChe cos'\u00e8 questo che ci dice: \u201cUn poco e non mi vedrete; un poco ancora e mi vedrete\u201d, e: \u201cIo me ne vado al Padre\u201d?\u00bb. Dicevano perci\u00f2: \u00abChe cos'\u00e8 questo \u201cun poco\u201d, di cui parla? Non comprendiamo quello che vuol dire\u00bb.\nGes\u00f9 cap\u00ec che volevano interrogarlo e disse loro: \u00abState indagando tra voi perch\u00e9 ho detto: \u201cUn poco e non mi vedrete; un poco ancora e mi vedrete\u201d? In verit\u00e0, in verit\u00e0 io vi dico: voi piangerete e gemerete, ma il mondo si rallegrer\u00e0. Voi sarete nella tristezza, ma la vostra tristezza si cambier\u00e0 in gioia\u00bb.", "medita": "Nel suo vangelo Giovanni usa scendere dalle vette di una teologia da capogiro a minuziosi dettagli di un racconto cos\u00ec preciso da rivelare l'occhio del testimone diretto. Sembra di sentirlo, l'Evangelista del prologo: \u201cIo c'ero e, come tutti i miei compagni, non capivo che cosa volesse dire il Maestro. Ora va? Ora torna? Ne parlavamo fra di noi. Lui se n'\u00e8 accorto, ma invece di chiarire ci ha dato un ulteriore avvertimento, insieme ad una promessa di felicit\u00e0\u201d.\nNon si tratta peraltro di dettagli secondari. Ges\u00f9 non va in villeggiatura per poi tornare fresco e riposato. Siamo vicini alla passione, alla sofferenza del Getsemani, al tormento della croce. Qui il Signore non fornisce spiegazioni, Egli chiede la fede, e se \u00e8 vero che la fede non si contrappone alla nostra intelligenza, essa per\u00f2 non presuppone l'esperienza n\u00e9 la piena comprensione. S\u00ec, gli Apostoli non capiscono, si devono fidare. Saranno nel dolore, lo sappiamo. Ce lo attestano il pianto di Pietro e quello della Maddalena, lo \u201cvediamo\u201d nella tristezza che traspare dai due in cammino verso Emmaus e lo percepiamo lacerante nella silenziosa presenza della Madre sotto la croce. Ma il pianto diventer\u00e0 gioia, questa deve essere la certezza dei discepoli, l'unica certezza. Basata sulle parole del Maestro.\n\u00c8 con un'immagine viva che i versetti che seguono il brano di oggi gettano luce su quale debba essere anche la nostra risposta di fede al male e al dolore di cui, spesso, non capiamo il senso. L'immagine \u00e8 quella della donna, che partorisce nel dolore. La tribolazione del parto sarebbe di per s\u00e9 insopportabile, e incomprensibile, se la madre non avesse la certezza della gioia che l'attende quando potr\u00e0 stringere fra le braccia la sua creatura. La Speranza cristiana \u00e8 questa. Non \u201cio speriamo che me la cavo\u201d, ma la certezza della felicit\u00e0 cui siamo destinati, fondata sulla parola e sigillata dalla resurrezione di Ges\u00f9.", "riflettere": "La fede che professiamo nella risurrezione ci porta ad essere <i>uomini di speranza</i> e non di disperazione, uomini della vita e non della morte, perch\u00e9 ci consola la promessa della vita eterna radicata nell'unione a Cristo risorto. (Papa Francesco)", "preghfin": "Madre della speranza, veglia sul nostro cammino,\nguida i nostri passi verso il Figlio tuo, Maria!\nRegina della pace, proteggi il nostro mondo;\nprega per questa umanit\u00e0, Maria,\nmadre della speranza, madre della speranza.\n<i>(canto liturgico)</i>"}