{"day": 11, "month": 1, "year": 2021, "weekday": 1, "date_str": "luned\u00ec 11 gennaio 2021", "quotes": "Eb 1,1-6; Sal 96", "quote_vangelo": "secondo Marco (1,14-20)", "curatore": "Paola e Andrea Bonaccorsi", "prevangelo": "", "indications": "Tempo ordinario\nSalterio: prima settimana", "preghiniz": "Il Signore regna: esulti la terra,\ngioiscano le isole tutte.\nGiustizia e diritto sostengono il suo trono.\nAnnunciano i cieli la sua giustizia,\ne tutti i popoli vedono la sua gloria.\nA lui si prostrino tutti gli d\u00e8i!\nPerch\u00e9 tu, Signore,\nsei l'Altissimo su tutta la terra,\neccelso su tutti gli d\u00e8i.\n<i>(Salmo 96)</i>", "vangelo": "Dopo che Giovanni fu arrestato, Ges\u00f9 and\u00f2 nella Galilea, proclamando il vangelo di Dio, e diceva: \u00abIl tempo \u00e8 compiuto e il regno di Dio \u00e8 vicino; convertitevi e credete nel Vangelo\u00bb.\nPassando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Ges\u00f9 disse loro: \u00abVenite dietro a me, vi far\u00f2 diventare pescatori di uomini\u00bb. E subito lasciarono le reti e lo seguirono.\nAndando un poco oltre, vide Giacomo, figlio di Zebedeo, e Giovanni suo fratello, mentre anch'essi nella barca riparavano le reti. Subito li chiam\u00f2. Ed essi lasciarono il loro padre Zebedeo nella barca con i garzoni e andarono dietro a lui.", "medita": "La chiamata degli apostoli \u00e8 molto strana. Nella tradizione ebraica, i fedeli cercavano un maestro da seguire, uno che, avendo studiato la Torah a lungo, fosse in grado di interpretare i testi e fornire risposte alle mille domande della vita. Erano i discepoli a scegliere il maestro.\nQui avviene al contrario: \u00e8 il maestro che sceglie i discepoli, e lo fa con autorit\u00e0, senza intermediari, ottenendo una sorprendente immediata risposta. Due barche sono in mezzo al lago, quattro giovani nel pieno della loro forza e prestanza di pescatori scendono dalla barca e se ne vanno. Ci immaginiamo la scena: Zebedeo che torna a casa maledicendo quel rabbi che gli ha portato via due validi aiutanti, la moglie che dice \u00abLascia fare a me, magari i tuoi figli domani diventeranno ministri di questo rabbi, quando prender\u00e0 il potere, e potranno stare uno alla sua destra e uno alla sua sinistra. Sono cose da donne, tu pensa alle barche con i tuoi garzoni\u00bb.", "riflettere": "Se riflettiamo onestamente, troviamo molte situazioni della vita nelle quali ci \u00e8 venuta una idea di bene, ma non l'abbiamo realizzata subito. Volevamo telefonare ad un collega malato, ma ci \u00e8 passato di mente. Volevamo fare un regalo a sorpresa ad un amico, ma abbiamo rinviato. Alla fine non l'abbiamo fatto.\nSpesso il bene va fatto subito. L'ispirazione al bene \u00e8 un modo attraverso il quale il Signore ci parla nelle vicende quotidiane. Se siamo pronti, lasciamo le piccole e grandi reti che ci tengono legati. Altrimenti rinviamo, ma il Signore \u00e8 passato, noi non abbiamo risposto.", "preghfin": "Passi il tuo Spirito, Signore, come la brezza primaverile\nche fa fiorire la vita e la schiude all'amore;\npassi il tuo Spirito come l'uragano\nche scatena una forza sconosciuta e solleva le energie addormentate.\nPassi il tuo Spirito sul nostro sguardo\nper portarlo verso orizzonti pi\u00f9 lontani e pi\u00f9 vasti;\npassi nel nostro cuore per farlo bruciare di un ardore avido d'irradiare;\npassi il tuo Spirito nei nostri volti rattristati per farvi riaffiorare il sorriso.\nAmen.\n<i>(Padre Giovanni Vannucci)</i>"}