{"day": 29, "month": 1, "year": 2021, "weekday": 5, "date_str": "venerd\u00ec 29 gennaio 2021", "quotes": "Eb 10,32-39; Sal 36", "quote_vangelo": "secondo Marco (4,26-34)", "curatore": "Paola e Andrea Bonaccorsi", "prevangelo": "", "indications": "", "preghiniz": "Confida nel Signore e fa' il bene:\nabiterai la terra e vi pascolerai con sicurezza.\nCerca la gioia nel Signore:\nesaudir\u00e0 i desideri del tuo cuore.\nAffida al Signore la tua via,\nconfida in lui ed egli agir\u00e0:\nfar\u00e0 brillare come luce la tua giustizia,\nil tuo diritto come il mezzogiorno.\nIl Signore rende sicuri i passi dell'uomo\ne si compiace della sua via.\nSe egli cade, non rimane a terra,\nperch\u00e9 il Signore sostiene la sua mano.\nLa salvezza dei giusti viene dal Signore:\nnel tempo dell'angoscia \u00e8 loro fortezza.\nIl Signore li aiuta e li libera,\nli libera dai malvagi e li salva,\nperch\u00e9 in lui si sono rifugiati.\n<i>(Salmo 36)</i>", "vangelo": "In quel tempo, Ges\u00f9 diceva [alla folla]: \u00abCos\u00ec \u00e8 il regno di Dio: come un uomo che getta il seme sul terreno; dorma o vegli, di notte o di giorno, il seme germoglia e cresce. Come, egli stesso non lo sa. Il terreno produce spontaneamente prima lo stelo, poi la spiga, poi il chicco pieno nella spiga; e quando il frutto \u00e8 maturo, subito egli manda la falce, perch\u00e9 \u00e8 arrivata la mietitura\u00bb.\nDiceva: \u00abA che cosa possiamo paragonare il regno di Dio o con quale parabola possiamo descriverlo? \u00c8 come un granello di senape che, quando viene seminato sul terreno, \u00e8 il pi\u00f9 piccolo di tutti i semi che sono sul terreno; ma, quando viene seminato, cresce e diventa pi\u00f9 grande di tutte le piante dell'orto e fa rami cos\u00ec grandi che gli uccelli del cielo possono fare il nido alla sua ombra\u00bb.\nCon molte parabole dello stesso genere annunciava loro la Parola, come potevano intendere. Senza parabole non parlava loro ma, in privato, ai suoi discepoli spiegava ogni cosa.", "medita": "Il regno di Dio che Ges\u00f9 annuncia si presenta con caratteristiche opposte a quelle che ci si aspetterebbe da un leader religioso che si prepara a conquistare un popolo. \u00c8 simile a un uomo che getta il seme nel campo. Ottimo, una immagine robusta, di uomini che lavorano, si danno da fare, faticano per un obiettivo. Reclutiamo persone volenterose, disposte a sacrificarsi per uno scopo. Un buon programma per il regno. Niente di tutto questo: gettato il seme, si pu\u00f2 andare a dormire. La meraviglia della crescita della spiga \u00e8 tutta opera della terra, l'uomo non ha nessuna efficacia, nessun impatto sul risultato. Un regno senza efficacia.\nE d'altra parte ci\u00f2 che il regno produce \u00e8 sproporzionato rispetto allo sforzo iniziale: si mette un semino piccolo, ed esce un albero. Fa tutto la terra, l'uomo non fa niente.\nUn bel programma per reclutare discepoli per il regno di Dio. Cerchiamo gente che dorme serena, fa un lavoretto fatto bene all'inizio e poi lascia fare. Sul serio? Sul serio.", "riflettere": "Abbiamo fatto mai l'esperienza di una sproporzione incredibile tra un piccolo sforzo e un grande e inatteso risultato? Una parola detta un giorno che ha messo in moto un cambiamento? Un gesto che ha fatto prendere una direzione invece di un'altra?", "preghfin": "Rimani con noi, Signore, nel tempo dello stupore:\nquando ci sentiremo piccoli dinanzi alla grandezza del tuo amore.\nRimani con noi, nel giorno del dubbio:\nquando tutti saranno pronti a darci risposte veloci e avremo bisogno di capire.\nRimani con noi, nell'attimo dell'abbandono:\nquando avremo bisogno della tua mano sulla nostra spalla per sentirci protetti.\nRimani con noi.\n<i>(Sussidio AC)</i>"}