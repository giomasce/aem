{"day": 15, "month": 1, "year": 2021, "weekday": 5, "date_str": "venerd\u00ec 15 gennaio 2021", "quotes": "Eb 4,1-5.11; Sal 77", "quote_vangelo": "secondo Marco (2,1-12)", "curatore": "Paola e Andrea Bonaccorsi", "prevangelo": "", "indications": "", "preghiniz": "Ci\u00f2 che abbiamo udito e conosciuto\ne i nostri padri ci hanno raccontato\nnon lo terremo nascosto ai nostri figli,\nraccontando alla generazione futura\nle azioni gloriose e potenti del Signore.\nEssi poi si alzeranno a raccontarlo ai loro figli,\nperch\u00e9 ripongano in Dio la loro fiducia\ne non dimentichino le opere di Dio,\nma custodiscano i suoi comandi.\nNon siano come i loro padri,\ngenerazione ribelle e ostinata,\ngenerazione dal cuore incostante\ne dallo spirito infedele a Dio.\n<i>(Salmo 77)</i>", "vangelo": "Ges\u00f9 entr\u00f2 di nuovo a Caf\u00e0rnao, dopo alcuni giorni. Si seppe che era in casa e si radunarono tante persone che non vi era pi\u00f9 posto neanche davanti alla porta; ed egli annunciava loro la Parola.\nSi recarono da lui portando un paralitico, sorretto da quattro persone. Non potendo per\u00f2 portarglielo innanzi, a causa della folla, scoperchiarono il tetto nel punto dove egli si trovava e, fatta un'apertura, calarono la barella su cui era adagiato il paralitico. Ges\u00f9, vedendo la loro fede, disse al paralitico: \u00abFiglio, ti sono perdonati i peccati\u00bb.\nErano seduti l\u00e0 alcuni scribi e pensavano in cuor loro: \u00abPerch\u00e9 costui parla cos\u00ec? Bestemmia! Chi pu\u00f2 perdonare i peccati, se non Dio solo?\u00bb. E subito Ges\u00f9, conoscendo nel suo spirito che cos\u00ec pensavano tra s\u00e9, disse loro: \u00abPerch\u00e9 pensate queste cose nel vostro cuore? Che cosa \u00e8 pi\u00f9 facile: dire al paralitico \u201cTi sono perdonati i peccati\u201d, oppure dire \u201c\u00c0lzati, prendi la tua barella e cammina\u201d? Ora, perch\u00e9 sappiate che il Figlio dell'uomo ha il potere di perdonare i peccati sulla terra, dico a te \u2013 disse al paralitico \u2013: \u00e0lzati, prendi la tua barella e va' a casa tua\u00bb.\nQuello si alz\u00f2 e subito prese la sua barella, sotto gli occhi di tutti se ne and\u00f2, e tutti si meravigliarono e lodavano Dio, dicendo: \u00abNon abbiamo mai visto nulla di simile!\u00bb.", "medita": "Un brano che apre moltissime direzioni di meditazioni. Iniziamo dalla malattia: il paralitico \u00e8 inaridito, pietrificato, non pu\u00f2 che ripetere ogni giorno le stesse cose, non ha novit\u00e0 n\u00e9 sorpresa. Qual \u00e8 la nostra paralisi oggi? In che modo la nostra vita interiore, le nostre relazioni con gli altri, sono bloccati, fermi, incapaci di movimento?\nPoi la circostanza che la barella \u00e8 portata da quattro persone, come dice il testo. Ovvio, per portare la barella servono quattro persone. Ma fermiamoci un attimo. Quest'uomo dipende dagli altri, ma nella vita quotidiana star\u00e0 fermo nel suo lettuccio, al massimo avr\u00e0 bisogno di qualcuno che gli porti da mangiare. Qui si mettono in movimento ben quattro amici, lo portano in giro per la citt\u00e0, fendono la folla, sfidano la loro giusta protesta per essere stati scavalcati, rischiano persino nell'arrampicarsi sul tetto. Non \u00e8 solo quell'uomo che ha fede, sono in tanti. Non siamo soli nella fede, siamo sostenuti da altri. C'\u00e8 un grande lavoro di testimonianza reciproca, di intercessione per gli altri.\nPoi ancora la sconcertante risposta di Ges\u00f9. Di fronte ad un paralitico, con una chiarissima richiesta di guarigione fisica, in mezzo alla gente che chiede miracoli, non trova niente di meglio che perdonare i peccati. Il paralitico e i suoi amici, tutta la gente intorno, chiedono un intervento visibile, tangibile, fisico. Ges\u00f9 risponde con un intervento i cui effetti non sono immediatamente visibili. E poi, quali peccati avr\u00e0 mai commesso un pover'uomo sdraiato su una barella? \u00c8 davvero cos\u00ec importante perdonargli i peccati? Perch\u00e9 la risposta di Ges\u00f9 appare cos\u00ec incongrua?\nGes\u00f9 annuncia il Regno, che inizia con il perdono dei peccati, cio\u00e8 con il ripristino della relazione con il Padre, attraverso di lui. \u00c8 solo quella relazione che salva. La guarigione \u00e8 conseguenza.", "riflettere": "Prendiamo un taccuino, di quelli che restano personali e segreti. Se non abbiamo un taccuino, un foglietto da tenere per s\u00e9. Ora scriviamo i nomi delle quattro persone che, nella nostra vita, ci hanno portato da Ges\u00f9. Lasciamo che il nostro sentimento sgorghi spontaneo per loro.", "preghfin": "E restituiamo al Signore Dio altissimo e sommo\ntutti i beni e riconosciamo che tutti i beni sono suoi\ne di tutti rendiamogli grazie, perch\u00e9 procedono tutti da lui.\nE lo stesso altissimo e sommo, solo e vero Dio,\nabbia e gli siano resi ed egli riceva tutti gli onori e la reverenza,\ntutte le lodi e tutte le benedizioni,\nogni rendimento di grazie e ogni gloria,\npoich\u00e9 suo \u00e8 ogni bene ed egli solo \u00e8 buono.\n<i>(Francesco d'Assisi)</i>"}