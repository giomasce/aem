{"day": 14, "month": 1, "year": 2021, "weekday": 4, "date_str": "gioved\u00ec 14 gennaio 2021", "quotes": "Eb 3,7-14; Sal 94", "quote_vangelo": "secondo Marco (1,40-45)", "curatore": "Paola e Andrea Bonaccorsi", "prevangelo": "", "indications": "", "preghiniz": "Prostr\u00e0ti, adoriamo,\nin ginocchio davanti al Signore che ci ha fatti.\n\u00c8 lui il nostro Dio\ne noi il popolo del suo pascolo,\nil gregge che egli conduce.\nSe ascoltaste oggi la sua voce!\n\u00abNon indurite il cuore come a Mer\u00ecba,\ncome nel giorno di Massa nel deserto,\ndove mi tentarono i vostri padri:\nmi misero alla prova\npur avendo visto le mie opere.\nPer quarant'anni mi disgust\u00f2 quella generazione\ne dissi: Sono un popolo dal cuore traviato,\nnon conoscono le mie vie.\nPerci\u00f2 ho giurato nella mia ira:\nnon entreranno nel luogo del mio riposo\u00bb.\n<i>(Salmo 94)</i>", "vangelo": "In quel tempo, venne da Ges\u00f9 un lebbroso, che lo supplicava in ginocchio e gli diceva: \u00abSe vuoi, puoi purificarmi!\u00bb. Ne ebbe compassione, tese la mano, lo tocc\u00f2 e gli disse: \u00abLo voglio, sii purificato!\u00bb. E subito, la lebbra scomparve da lui ed egli fu purificato.\nE, ammonendolo severamente, lo cacci\u00f2 via subito e gli disse: \u00abGuarda di non dire niente a nessuno; va', invece, a mostrarti al sacerdote e offri per la tua purificazione quello che Mos\u00e8 ha prescritto, come testimonianza per loro\u00bb.\nMa quello si allontan\u00f2 e si mise a proclamare e a divulgare il fatto, tanto che Ges\u00f9 non poteva pi\u00f9 entrare pubblicamente in una citt\u00e0, ma rimaneva fuori, in luoghi deserti; e venivano a lui da ogni parte.", "medita": "Sappiamo che i lebbrosi erano trattati, senza molta piet\u00e0, come una minaccia sanitaria alla vita del popolo ed erano obbligati alla segregazione. Regole molto dure, ma comuni ai popoli dell'epoca per evitare contagio ed epidemie. Ges\u00f9 rompe queste regole con dei gesti inequivocabili: avvicinare, tendere la mano, toccare. Con questi gesti Ges\u00f9 stesso diventava impuro, perch\u00e9 aveva avuto contatto fisico con un impuro.\nQuesto testo risuona in modo particolare in questi mesi di pandemia da Covid. Ci chiediamo cosa voglia dire \u201ctoccare\u201d il malato in un contesto nel quale la trasmissione del virus avviene per contatto. Certo vuol dire, oggi, seguire scrupolosamente le indicazioni scientifiche. Bene ha fatto la Chiesa cattolica a ubbidire alle disposizioni dello Stato sulle celebrazioni liturgiche, basate sulla conoscenza scientifica del virus e su regole prudenziali. In passato un atteggiamento antiscientifico (ad esempio organizzare le processioni per allontanare il virus durante l'epidemia della spagnola) non ha aiutato.\nE tuttavia Ges\u00f9 ci dice che la vittima della malattia va in qualche modo \u201ctoccata\u201d, non va tenuta a distanza, va abbracciata, inclusa, coinvolta. L'assenza dell'abbraccio deve essere una promessa per abbracciare pi\u00f9 intensamente dopo, quando sar\u00e0 possibile ritrovare il contatto fisico. Troviamo le mille forme dell'abbraccio, sempre.", "riflettere": "Una certa abitudine sociale ci porta a limitare le espressioni di contatto fisico. Una carezza ci appare sconveniente, un abbraccio prolungato una esagerazione. Eppure nei mesi del lockdown abbiamo scoperto quanto ci \u00e8 mancato poter dare o ricevere una carezza, abbracciare ed essere abbracciati pi\u00f9 a lungo. E dopo, abbiamo recuperato l'affetto mancato, o tutto \u00e8 tornato come prima? Siamo diventati, a causa della malattia, migliori? Siamo diventati, grazie alla mano di Ges\u00f9 che non smette mai di toccarci, pi\u00f9 capaci di tenerezza?", "preghfin": "Il tuo aiuto, Signore, ci renda sempre lieti nel tuo servizio,\nperch\u00e9 solo nella dedizione a te, fonte di ogni bene,\npossiamo avere felicit\u00e0 piena e duratura."}