{"day": 10, "month": 10, "year": 2022, "weekday": 1, "date_str": "luned\u00ec 10 ottobre 2022", "quotes": "Gal 4,22-24.26-27.31-5,1; Sal 112", "quote_vangelo": "secondo Luca (11,29-32)", "curatore": "Pasqua Cocomazzi", "prevangelo": "", "indications": "", "preghiniz": "Dal sorgere del sole al suo tramonto\nsia lodato il nome del Signore.\nSu tutte le genti eccelso \u00e8 il Signore,\npi\u00f9 alta dei cieli \u00e8 la sua gloria.\nChi \u00e8 come il Signore, nostro Dio,\nche si china a guardare sui cieli e sulla terra?\nSolleva dalla polvere il debole,\ndall'immondizia rialza il povero.\n<i>(Salmo 112)</i>", "vangelo": "In quel tempo, mentre le folle si accalcavano, Ges\u00f9 cominci\u00f2 a dire: \u00abQuesta generazione \u00e8 una generazione malvagia; essa cerca un segno, ma non le sar\u00e0 dato alcun segno, se non il segno di Giona. Poich\u00e9, come Giona fu un segno per quelli di N\u00ecnive, cos\u00ec anche il Figlio dell'uomo lo sar\u00e0 per questa generazione.\nNel giorno del giudizio, la regina del Sud si alzer\u00e0 contro gli uomini di questa generazione e li condanner\u00e0, perch\u00e9 ella venne dagli estremi confini della terra per ascoltare la sapienza di Salomone. Ed ecco, qui vi \u00e8 uno pi\u00f9 grande di Salomone.\nNel giorno del giudizio, gli abitanti di N\u00ecnive si alzeranno contro questa generazione e la condanneranno, perch\u00e9 essi alla predicazione di Giona si convertirono. Ed ecco, qui vi \u00e8 uno pi\u00f9 grande di Giona\u00bb.", "medita": "La folla che chiede a Ges\u00f9 una garanzia per la propria fede somiglia a noi quando ci aggiriamo senza pace nel ventre delle nostre menzogne, invece di percorrere l'unica strada, antica e illuminata, della parola di Dio che guida i nostri passi. Ges\u00f9, segno visibile dell'amore del Padre agli uomini, non cede a questa provocazione e dischiude altre prospettive di comprensione continuando a camminare, a muoversi perch\u00e9 la Fede non \u00e8 una comoda poltrona che conferma le nostre piccole e gratificanti sicurezze, ma \u00e8 un cammino. Ges\u00f9 ci invita ad \u201calzarci\u201d perch\u00e9 la Fede \u00e8 cammino, \u00e8 volont\u00e0 di agire e non ci sono segni miracolosi; c'\u00e8 al contrario il \u201csegno di Giona\u201d, timoroso profeta che, posto in una situazione impossibile, comprende che la sua salvezza pu\u00f2 provenire solo da Dio.\nUn cuore libero e consegnato alla volont\u00e0 di Dio non chiede alcun segno capace di sigillare le proprie scelte, nutrire il desiderio di certezze, orientare le nostre vite; un cuore libero \u00e8 un cuore aperto alla conversione e disposto ad accogliere il disegno di Dio. L'unico segno eclatante che dobbiamo cercare ed intercettare \u00e8 quello capace di farci abbandonare gli schemi, cambiare opinione, e far posto al pensiero di Dio. Ecco perch\u00e9 Ges\u00f9 dir\u00e0 che alla sua generazione sar\u00e0 dato solo il segno di Giona, ossia la parabola della misericordia annunciata a prezzo della discesa nelle acque di morte, a prezzo dell'andare a fondo. Non dobbiamo cadere in questo errore, non dobbiamo chiedere segni per credere, ma essere noi stessi segno perch\u00e9 gli altri, vedendoci, credano nel Signore Ges\u00f9.", "riflettere": "Sono le decisioni che prendiamo davanti alle grandi provocazioni che Dio ci manda ad essere il vero cambiamento che stiamo cercando. Aspettare il sensazionale per cambiare la vita \u00e8 solo un modo per dire che non vogliamo in realt\u00e0 prendere nessuna decisione che conta. Se \u00e8 bastata la parola di Giona a far cambiare la vita dei niniviti, cosa aspettiamo noi a cambiare la nostra dopo aver incontrato la parola di Ges\u00f9?", "preghfin": "Padre, non sappiamo pi\u00f9 ascoltare;\nPadre, nessuno pi\u00f9 ascolta nessuno: nessuno sa fare pi\u00f9 silenzio!\nAbbiamo perso il senso della contemplazione, perci\u00f2 siamo cos\u00ec soli e vuoti,\ncos\u00ec rumorosi e insensati; e inevitabilmente idolatri!\nAnche quando l'angoscia ci assale donaci, o Padre, di non dubitare;\no anche di dubitare, ma insieme di sempre pi\u00f9 credere:\ndi credere alla tua fedelt\u00e0, al tuo amore al di l\u00e0 di tutte le apparenze;\ne con il tuo Spirito sempre presente nella nostra storia.\n<i>(David Maria Turoldo)</i>"}