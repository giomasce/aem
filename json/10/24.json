{"day": 24, "month": 10, "year": 2022, "weekday": 1, "date_str": "luned\u00ec 24 ottobre 2022", "quotes": "Ef 4,32-5,8; Sal 1", "quote_vangelo": "secondo Luca (13,10-17)", "curatore": "Pasqua Cocomazzi", "prevangelo": "", "indications": "", "preghiniz": "Beato l'uomo che non entra nel consiglio dei malvagi,\nnon resta nella via dei peccatori\ne non siede in compagnia degli arroganti,\nma nella legge del Signore trova la sua gioia,\nla sua legge medita giorno e notte.\n\u00c8 come albero piantato lungo corsi d'acqua,\nche d\u00e0 frutto a suo tempo:\nle sue foglie non appassiscono\ne tutto quello che fa riesce bene.\nNon cos\u00ec, non cos\u00ec i malvagi,\nma come pula che il vento disperde.\nIl Signore veglia sul cammino dei giusti,\nmentre la via dei malvagi va in rovina.\n<i>(Salmo 1)</i>", "vangelo": "In quel tempo, Ges\u00f9 stava insegnando in una sinagoga in giorno di sabato. C'era l\u00e0 una donna che uno spirito teneva inferma da diciotto anni; era curva e non riusciva in alcun modo a stare diritta. Ges\u00f9 la vide, la chiam\u00f2 a s\u00e9 e le disse: \u00abDonna, sei liberata dalla tua malattia\u00bb. Impose le mani su di lei e subito quella si raddrizz\u00f2 e glorificava Dio.\nMa il capo della sinagoga, sdegnato perch\u00e9 Ges\u00f9 aveva operato quella guarigione di sabato, prese la parola e disse alla folla: \u00abCi sono sei giorni in cui si deve lavorare; in quelli dunque venite a farvi guarire e non in giorno di sabato\u00bb.\nIl Signore gli replic\u00f2: \u00abIpocriti, non \u00e8 forse vero che, di sabato, ciascuno di voi slega il suo bue o l'asino dalla mangiatoia, per condurlo ad abbeverarsi? E questa figlia di Abramo, che Satana ha tenuto prigioniera per ben diciotto anni, non doveva essere liberata da questo legame nel giorno di sabato?\u00bb.\nQuando egli diceva queste cose, tutti i suoi avversari si vergognavano, mentre la folla intera esultava per tutte le meraviglie da lui compiute.", "medita": "Dal fico sterile alla donna curva, pressata da un carico che non pu\u00f2 sopportare, sola e senza la possibilit\u00e0 di alzare la testa e guardare il cielo, dove abita il suo Dio.\nGes\u00f9 ha compassione di questa donna e slega da Satana il suo corpo avvilito per restituirlo alla libert\u00e0 e alla lode. Ges\u00f9 riparte sempre dai piegati, dagli oppressi, dalle donne. Agisce senza nessuna richiesta, Ges\u00f9 si accorge di lei, la vede come figlia della promessa, la chiama a s\u00e9 e la libera perch\u00e9 possa lodare e benedire Dio il giorno di sabato.\nIl rimprovero mosso dal capo della sinagoga \u00e8 senza fondamento: quella guarigione era un'azione tanto urgente quanto necessaria, proprio come slegare una bestia per dissetarla e tenerla in vita.\nDal contatto con Ges\u00f9 si riceve sempre una nuova possibilit\u00e0 di vita, un'altra prospettiva. Ges\u00f9 opera la guarigione, ma ci spiega che il motore delle sue azioni \u00e8 Dio che l'ha chiamato e ci invita ad accorgerci e occuparci dei nostri problemi e di quelli del nostro vicino. \u00c8 necessario riconoscere quanti fardelli inutili dobbiamo ancora levarci e aiutare gli altri a fare altrettanto per sentirci parte di questo grande universo.\nFermiamoci a sentire il suo sguardo su di noi, la sua voce che pronuncia il nostro nome e lasciamo che questo sentire raggiunga le nostre profondit\u00e0, l\u00e0 dove siamo pi\u00f9 feriti, e allora risuoner\u00e0 il suo \u201csei libero, sei libera\u201d, \u201calza lo sguardo\u201d, \u201cricomincia\u201d, \u201craddrizzati\u201d e \u201crendi gloria a Dio\u201d. Ges\u00f9 non chiede di analizzare le cause del nostro essere senza orizzonti, le vede prima che noi ce ne rendiamo conto pienamente e allora Egli ci guarda, ci chiama e ci libera.", "riflettere": "Dio si accorge di me, prima ancora che io mi accorga di lui. Lasci che Ges\u00f9 ti veda, ti chiami, e nel tuo cuore proclami la sua Parola che \u00e8 libert\u00e0 per la tua vita? Apri fiducioso il cuore alla persona di Ges\u00f9? In quali occasioni ti senti legato? Cosa ti tiene piegato? Hai la consapevolezza di essere sotto lo sguardo di Dio in ci\u00f2 che fai e sei? Cosa mi manca, perch\u00e9 io possa dire della mia vita che \u00e8 un miracolo? Riconosco che Dio \u00e8 il mio interlocutore?", "preghfin": "Tu, Signore, guardi la mia vita come vita salvata.\nO Dio, nella tua iniziativa di amore e di misericordia,\nproietti nell'oscurit\u00e0 del mio cuore,\nnel profondo della coscienza, la luce del tuo progetto\ne mi porti a scoprire la verit\u00e0 di me stesso,\nrispetto a ci\u00f2 che sono chiamato a essere,\na ci\u00f2 che avrei dovuto essere,\na ci\u00f2 che posso essere con la tua grazia.\nFa' brillare pi\u00f9 intensa questa tua luce,\ne spingimi a un rinnovato incontro con te.\nNon permettere, o Signore, che gli interessi della terra\ne i pesi quotidiani mi accartoccino su me stesso,\ncatalizzino la mia sensibilit\u00e0 fino a spegnere il desiderio di te,\nil desiderio del bene e della libert\u00e0 vera.\nFa' risuonare con forza al mio fragile cuore il tuo annuncio di risurrezione: \u201cSei libero!\u201d."}