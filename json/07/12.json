{"day": 12, "month": 7, "year": 2022, "weekday": 2, "date_str": "marted\u00ec 12 luglio 2022", "quotes": "Is 7,1-9; Sal 47", "quote_vangelo": "secondo Matteo (11,20-24)", "curatore": "Ilaria Leonardo", "prevangelo": "", "indications": "", "preghiniz": "Grande \u00e8 il Signore e degno di ogni lode\nnella citt\u00e0 del nostro Dio.\nLa tua santa montagna, altura stupenda,\n\u00e8 la gioia di tutta la terra.\nIl monte Sion, vera dimora divina,\n\u00e8 la capitale del grande re.\nDio nei suoi palazzi\nun baluardo si \u00e8 dimostrato.\nEcco, i re si erano alleati,\navanzavano insieme.\nEssi hanno visto:\natterriti, presi dal panico, sono fuggiti.\n<i>(Salmo 47)</i>", "vangelo": "In quel tempo, Ges\u00f9 si mise a rimproverare le citt\u00e0 nelle quali era avvenuta la maggior parte dei suoi prodigi, perch\u00e9 non si erano convertite: \u00abGuai a te, Coraz\u00ecn! Guai a te, Bets\u00e0ida! Perch\u00e9, se a Tiro e a Sid\u00f2ne fossero avvenuti i prodigi che ci sono stati in mezzo a voi, gi\u00e0 da tempo esse, vestite di sacco e cosparse di cenere, si sarebbero convertite. Ebbene, io vi dico: nel giorno del giudizio, Tiro e Sid\u00f2ne saranno trattate meno duramente di voi.\nE tu, Caf\u00e0rnao, sarai forse innalzata fino al cielo? Fino agli inferi precipiterai! Perch\u00e9, se a S\u00f2doma fossero avvenuti i prodigi che ci sono stati in mezzo a te, oggi essa esisterebbe ancora! Ebbene, io vi dico: nel giorno del giudizio, la terra di S\u00f2doma sar\u00e0 trattata meno duramente di te!\u00bb.", "medita": "\u00abSaranno trattate meno duramente di voi!\u00bb: perch\u00e9 Ges\u00f9 riserva un trattamento cos\u00ec duro a chi non ha ascoltato la sua Parola, persino pi\u00f9 duro di quello riservato a quelle citt\u00e0 che sono diventate emblema del peccato? In una prima lettura si fatica a comprendere la rigidit\u00e0 e la durezza delle parole di Ges\u00f9, specie se indirizzate non a chi pecca, bens\u00ec a chi non ha accolto il suo invito alla conversione. A Cafarnao e a Bets\u00e0ida Ges\u00f9 comp\u00ec diversi miracoli (di Corazin non lo sappiamo direttamente ma solo per estensione, poich\u00e9 era vicino a Cafarnao), dunque Ges\u00f9 con queste tre citt\u00e0 si riferisce a tutti quei luoghi in cui non solo ha predicato, ma ha dato una testimonianza tangibile del suo essere figlio di Dio attraverso i miracoli. Tiro e Sidone sono invece ormai riconosciute come le citt\u00e0 simbolo dell'idolatria e del peccato, ma sono citt\u00e0 in cui Ges\u00f9 non \u00e8 mai stato, citt\u00e0 che non hanno mai conosciuto Dio. Il punto allora forse \u00e8 proprio questo: non si tratta di non peccare, di non sbagliare mai, di non fare mai nulla che sia lontano da Dio, si tratta di cambiare mentalit\u00e0, di cambiare direzione. Una volta toccata con mano la potenza di Dio nelle nostre vite non possiamo rimanere pi\u00f9 impassibili, non possiamo continuare a ripetere le stesse azioni, con le medesime intenzioni, pensando che Dio ci salver\u00e0. Se \u00e8 vero che Dio \u00e8 un Padre buono che mai si stanca di perdonarci \u00e8 anche vero che non pu\u00f2 salvarci senza di noi.", "riflettere": "Come reagisco quando mi rendo conto di perseverare sempre negli stessi peccati che ormai sono diventati un'abitudine? Provo a contrappore a queste abitudini nella quotidianit\u00e0, la forza della preghiera, dapprima forzandomi un po' se necessario, per poi farla diventare anch'essa un'abitudine.", "preghfin": "Ges\u00f9, verit\u00e0 eterna e nostra vita,\ncome una mendicante imploro la tua Misericordia per i peccatori.\nCuore dolcissimo del mio Signore\npieno di compassione e di misericordia,\nio ti supplico per essi.\nO Cuore, sorgente di Misericordia,\nda cui scaturiscono sull'intera umanit\u00e0\nraggi di grazie incomparabili,\nchiedo da te luce per coloro che sono nel peccato.\n<i>(preghiera rivelata da Ges\u00f9 a Santa Faustina)</i>"}