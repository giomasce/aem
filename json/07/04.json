{"day": 4, "month": 7, "year": 2022, "weekday": 1, "date_str": "luned\u00ec 4 luglio 2022", "quotes": "Os 2,16.17b-18.21-22; Sal 144", "quote_vangelo": "secondo Matteo (9,18-26)", "curatore": "Ilaria Leonardo", "prevangelo": "", "indications": "", "preghiniz": "Ti voglio benedire ogni giorno,\nlodare il tuo nome in eterno e per sempre.\nGrande \u00e8 il Signore e degno di ogni lode;\nsenza fine \u00e8 la sua grandezza.\nUna generazione narra all'altra le tue opere,\nannuncia le tue imprese.\nIl glorioso splendore della tua maest\u00e0\ne le tue meraviglie voglio meditare.\nParlino della tua terribile potenza:\nanch'io voglio raccontare la tua grandezza.\nDiffondano il ricordo della tua bont\u00e0 immensa,\nacclamino la tua giustizia.\n<i>(Salmo 144)</i>", "vangelo": "In quel tempo, [mentre Ges\u00f9 parlava,] giunse uno dei capi, gli si prostr\u00f2 dinanzi e disse: \u00abMia figlia \u00e8 morta proprio ora; ma vieni, imponi la tua mano su di lei ed ella vivr\u00e0\u00bb. Ges\u00f9 si alz\u00f2 e lo segu\u00ec con i suoi discepoli.\nEd ecco, una donna, che aveva perdite di sangue da dodici anni, gli si avvicin\u00f2 alle spalle e tocc\u00f2 il lembo del suo mantello. Diceva infatti tra s\u00e9: \u00abSe riuscir\u00f2 anche solo a toccare il suo mantello, sar\u00f2 salvata\u00bb. Ges\u00f9 si volt\u00f2, la vide e disse: \u00abCoraggio, figlia, la tua fede ti ha salvata\u00bb. E da quell'istante la donna fu salvata.\nArrivato poi nella casa del capo e veduti i flautisti e la folla in agitazione, Ges\u00f9 disse: \u00abAndate via! La fanciulla infatti non \u00e8 morta, ma dorme\u00bb. E lo deridevano. Ma dopo che la folla fu cacciata via, egli entr\u00f2, le prese la mano e la fanciulla si alz\u00f2. E questa notizia si diffuse in tutta quella regione.", "medita": "\u00abImponi la tua mano su di lei ed ella vivr\u00e0\u00bb, \u00abSe riuscir\u00f2 anche solo a toccare il suo mantello, sar\u00f2 salvata\u00bb: due frasi, due storie di fede e di salvezza che si intrecciano e spiccano in un racconto in cui sembra che la folla voglia fare da padrone. Possiamo immaginare Ges\u00f9 circondato da una moltitudine di persone durante entrambi gli incontri, ma ci\u00f2 che risalta, come un fermo immagine, \u00e8 l'accostarsi intimo e personale con ciascuna delle due protagoniste. La prima \u00e8 una donna, che porta s\u00e9 un dolore da dodici anni: potremmo immaginare che, sfiduciata, non creda pi\u00f9 che qualcosa o qualcuno possa cambiare la situazione; invece, in un gesto allo stesso tempo disperato e fiducioso, tocca il mantello di Ges\u00f9, che la guarisce. Ges\u00f9 non ha bisogno di grandi gesti, gli basta un tocco del mantello, gli basta il punto fin dove riusciamo a spingerci, purch\u00e9, anche con goffi tentativi, tentiamo di avvicinarci a Lui. La seconda \u00e8 una bambina, la figlia di uno dei capi, che \u00e8 morta e di cui egli chiede la resurrezione attraverso l'imposizione delle mani. Ges\u00f9 non tentenna un attimo, si fa strada tra la folla e tra i flautisti, si fa spazio fra le formalit\u00e0 e la solenne religiosit\u00e0 del momento e prende per mano la bambina, la riporta in vita col pi\u00f9 umano e semplice dei gesti. \u00c8 forse proprio questo lo scandalo e la forza della fede cristiana: non solo un Dio che si \u00e8 fatto uomo, ma un Dio che si rapporta all'uomo come uomo, quasi ricordando, lui a noi, la forza della nostra umanit\u00e0, illuminata dalla fede.", "riflettere": "Rifletto su come anche un mio piccolo gesto possa rivoluzionare la vita, se fatto verso e con Ges\u00f9. Non ho bisogno di grandi e plateali preghiere perch\u00e9 Dio si accorga di me, ma posso parlare a Lui come ad un amico, come ad un uomo.", "preghfin": "O Ges\u00f9, portiamo a te le nostre inquietudini,\ni nostri dolori, le nostre ferite dell'anima e del corpo:\nnoi crediamo, o Ges\u00f9, che tu ci puoi guarire!\nRisveglia Signore la nostra fede affinch\u00e9 sia forte,\naffinch\u00e9\u2014come Maria\u2014crediamo che tutto \u00e8 possibile a te\ne diciamo ora come Maria:\n\u201cEccomi, Signore! Sia fatto di me secondo la tua parola!\u201d.\nCredo in te, o Signore!\n<i>(preghiera di guarigione del 28 settembre 2011 a Medjugorje)</i>"}