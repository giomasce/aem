{"day": 3, "month": 7, "year": 2022, "weekday": 7, "date_str": "domenica 3 luglio 2022", "quotes": "Is 66,10-14c; Sal 65; Gal 6,14-18", "quote_vangelo": "secondo Luca (10,1-12.17-20)", "curatore": "Ilaria Leonardo", "prevangelo": "", "indications": "San Tommaso\nSalterio: seconda settimana", "preghiniz": "Acclamate Dio, voi tutti della terra,\ncantate la gloria del suo nome,\ndategli gloria con la lode.\nDite a Dio: \u201cTerribili sono le tue opere!\nA te si prostri tutta la terra,\na te canti inni, canti al tuo nome\u201d.\nVenite e vedete le opere di Dio,\nterribile nel suo agire sugli uomini.\nEgli cambi\u00f2 il mare in terraferma;\npassarono a piedi il fiume:\nper questo in lui esultiamo di gioia.\nCon la sua forza domina in eterno.\n<i>(Salmo 65)</i>", "vangelo": "In quel tempo, il Signore design\u00f2 altri settantadue e li invi\u00f2 a due a due davanti a s\u00e9 in ogni citt\u00e0 e luogo dove stava per recarsi.\nDiceva loro: \u00abLa messe \u00e8 abbondante, ma sono pochi gli operai! Pregate dunque il signore della messe, perch\u00e9 mandi operai nella sua messe! Andate: ecco, vi mando come agnelli in mezzo a lupi; non portate borsa, n\u00e9 sacca, n\u00e9 sandali e non fermatevi a salutare nessuno lungo la strada.\nIn qualunque casa entriate, prima dite: \u201cPace a questa casa!\u201d. Se vi sar\u00e0 un figlio della pace, la vostra pace scender\u00e0 su di lui, altrimenti ritorner\u00e0 su di voi. Restate in quella casa, mangiando e bevendo di quello che hanno, perch\u00e9 chi lavora ha diritto alla sua ricompensa. Non passate da una casa all'altra.\nQuando entrerete in una citt\u00e0 e vi accoglieranno, mangiate quello che vi sar\u00e0 offerto, guarite i malati che vi si trovano, e dite loro: \u201c\u00c8 vicino a voi il regno di Dio\u201d. Ma quando entrerete in una citt\u00e0 e non vi accoglieranno, uscite sulle sue piazze e dite: \u201cAnche la polvere della vostra citt\u00e0, che si \u00e8 attaccata ai nostri piedi, noi la scuotiamo contro di voi; sappiate per\u00f2 che il regno di Dio \u00e8 vicino\u201d. Io vi dico che, in quel giorno, S\u00f2doma sar\u00e0 trattata meno duramente di quella citt\u00e0\u00bb.\nI settantadue tornarono pieni di gioia, dicendo: \u00abSignore, anche i dem\u00f2ni si sottomettono a noi nel tuo nome\u00bb. Egli disse loro: \u00abVedevo Satana cadere dal cielo come una folgore. Ecco, io vi ho dato il potere di camminare sopra serpenti e scorpioni e sopra tutta la potenza del nemico: nulla potr\u00e0 danneggiarvi. Non rallegratevi per\u00f2 perch\u00e9 i dem\u00f2ni si sottomettono a voi; rallegratevi piuttosto perch\u00e9 i vostri nomi sono scritti nei cieli\u00bb.", "medita": "\u201cDesign\u00f2 altri settantadue e li invi\u00f2\u201d: questo Vangelo racconta di un mandato, di uomini inviati ad annunciare il Regno di Dio. Da subito si intende che non \u00e8 una missione come tutte le altre, \u00e8 una missione di settantadue uomini, numero che richiama le settantadue nazioni pagane: si parla dunque di conversione. L'altra particolarit\u00e0 di questa missione \u00e8 che \u00e8 povera, spoglia, essenziale, \u00e8 una missione di chi non ha nulla, se non un annuncio che, proprio per questo, diventa il tutto. \u00c8 una missione non semplice, una missione di agnelli in mezzo ai lupi, non perch\u00e9 Ges\u00f9 manda i discepoli allo sbaraglio, per essere sbranati e attaccati senza reagire, ma perch\u00e9 essi sono invitati ad essere mansueti, a non reagire al male col male ma semplicemente ad andar via laddove il loro messaggio non trovasse accoglienza. La loro pi\u00f9 grande forza \u00e8 dunque il messaggio che portano ed il fatto di essere inviati \u201ca due a due\u201d, scelta che colpisce per la sua concretezza: il viaggiare in due era motivo di sicurezza e, soprattutto, di credibilit\u00e0; infatti, a quel tempo, i testimoni di un fatto, per essere creduti, dovevano essere almeno due. Negli ultimi versetti di questo Vangelo, Luca racconta poi la gioia dei settantadue nel tornare vittoriosi, per aver scacciato persino i dem\u00f2ni, ma ancora una volta Ges\u00f9 indica loro la giusta strada, ricordando di non gioire della loro potenza bens\u00ec della salvezza di cui loro stessi sono parte. Siamo dunque invitati anche noi ad annunciare a tutti, con umilt\u00e0 e mansuetudine, la presenza di Dio delle nostre vite, ma ricordandoci, soprattutto e prima di tutto, di gioire di ci\u00f2 che abbiamo ricevuto.", "riflettere": "Nel diffondere il messaggio del Vangelo, con le parole o con le mie semplici azioni quotidiane, ho in mente l'immagine dell'agnello? Nell'evangelizzazione provo a partire da ci\u00f2 che ho ricevuto, provando a trasmettere l'amore piuttosto che i contenuti.", "preghfin": "Padre nostro,\nil Tuo Figlio Unigenito Ges\u00f9 Cristo risorto dai morti\naffid\u00f2 ai Suoi discepoli il mandato di\n\u201candare e fare discepoli tutti i popoli\u201d;\nTu ci ricordi che attraverso il nostro battesimo\nsiamo resi partecipi della missione della Chiesa.\nConcedi a noi la grazia di essere testimoni del Vangelo,\ncoraggiosi e zelanti,\naffinch\u00e9 la missione affidata alla Chiesa,\npossa trovare nuove e efficaci espressioni\nche portino vita e luce al mondo.\n<i>(dalla preghiera di Papa Francesco per il Mese Missionario Straordinario di ottobre 2019)</i>"}