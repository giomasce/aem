{"day": 2, "month": 1, "year": 2020, "weekday": 4, "date_str": "gioved\u00ec 2 gennaio 2020", "quotes": "1Gv 2,22-28; Sal 97", "quote_vangelo": "secondo Giovanni (1,19-28)", "curatore": "Domenico Coviello, Angela Castino", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Santi Basilio Magno e Gregorio Nazianzeno\nSalterio: prima settimana", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza,\nmanda numerosi e santi operai per la tua vigna,\nperch\u00e9 alla tua Chiesa non manchino mai\nannunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti S\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo\nche vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "Questa \u00e8 la testimonianza di Giovanni, quando i Giudei gli inviarono da Gerusalemme sacerdoti e lev\u00ecti a interrogarlo: \u00abTu, chi sei?\u00bb.\nEgli confess\u00f2 e non neg\u00f2. Confess\u00f2: \u00abIo non sono il Cristo\u00bb. Allora gli chiesero: \u00abChi sei, dunque? Sei tu El\u00eca?\u00bb. \u00abNon lo sono\u00bb, disse. \u00abSei tu il profeta?\u00bb. \u00abNo\u00bb, rispose. Gli dissero allora: \u00abChi sei? Perch\u00e9 possiamo dare una risposta a coloro che ci hanno mandato. Che cosa dici di te stesso?\u00bb. Rispose: \u00abIo sono voce di uno che grida nel deserto: Rendete diritta la via del Signore, come disse il profeta Isa\u00eca\u00bb.\nQuelli che erano stati inviati venivano dai farisei. Essi lo interrogarono e gli dissero: \u00abPerch\u00e9 dunque tu battezzi, se non sei il Cristo, n\u00e9 El\u00eca, n\u00e9 il profeta?\u00bb. Giovanni rispose loro: \u00abIo battezzo nell'acqua. In mezzo a voi sta uno che voi non conoscete, colui che viene dopo di me: a lui io non sono degno di slegare il laccio del sandalo\u00bb. Questo avvenne in Bet\u00e0nia, al di l\u00e0 del Giordano, dove Giovanni stava battezzando.", "medita": "\u201cCosa dici di te stesso?\u201d: la domanda rivolta a Giovanni Battista \u00e8, in effetti, rivolta a ciascuno di noi. Mettersi alla sequela di Ges\u00f9 richiede anzitutto la volont\u00e0 di interrogarsi su s\u00e9 stessi. La verit\u00e0, l'autenticit\u00e0, \u00e8 un dato fondamentale per incontrare Dio. Cosa dite di voi stessi? Non quello che dicono gli altri, quello che vorreste dicessero. No: tu cosa dici di te? Il nostro mondo ci ha cos\u00ec brutalmente disabituato all'introspezione, a quello che una volta veniva chiamato \u201cl'esame di coscienza\u201d! \u00c8 come se Giovanni dicesse: se non hai il coraggio di entrare \u201cdentro\u201d non potrai mai incontrare il Messia, n\u00e9 accorgerti di chi lo indica come Salvatore del mondo. Viviamo in superficie, siamo costretti a farlo. L'accelerazione del tempo riduce sempre pi\u00f9 gli spazi da dedicare al silenzio, alla riflessione. Non abbiamo pi\u00f9 tempo di stare in silenzio, a riflettere; non abbiamo neppure pi\u00f9 il tempo di pregare: la fede \u00e8 diventata, al massimo, un \u201ccorrere\u201d da qualche parte a prendere Messa! Cosa dici di te stesso? Giovanni Battista ha le idee chiare: lui non \u00e8 il Messia, non \u00e8 neppure Elia, \u00e8 solo \u201cvoce\u201d che grida nel deserto. Che bello! Il Battista non ha nessun delirio di onnipotenza! Non cos\u00ec il nostro mondo: ci sentiamo adolescenzialmente travolti dal delirio di onnipotenza: devi riuscire, affermarti, valere. Giovanni Battista no, non gli importa. Non approfitta neppure della sua posizione per giocare a fare il profeta. Sa che \u00e8 \u201cvoce\u201d. Parla, dice, prepara. Un po' pochino, nevvero? Nel nostro mondo superefficiente, in cui la validit\u00e0 della persona si misura dalla sua produttivit\u00e0, il Battista sarebbe considerato un eccentrico, un fannullone, un poco di buono\u2026 che ridere! Natale \u00e8 accogliere questo Dio con verit\u00e0, Dio che ci svela a noi stessi.", "riflettere": "Hai avuto nella tua vita qualche Giovanni Battista che ha preparato in te il cammino per accogliere Ges\u00f9? Dai testimonianza a Ges\u00f9?", "preghfin": "Nel tempo liturgico del Natale, siamo invitati a contemplare\nil mistero grande dell'incarnazione.\nNon smettiamo mai di stupirci del dono immenso\nche Dio ci ha fatto, suo Figlio.\nOgni vita \u00e8 segno di speranza, quanto pi\u00f9 allora\ndeve esserlo la venuta del Signore in mezzo a noi.\nOffriamo in questa giornata la nostra preghiera\ne le nostre azioni al Signore per tutti coloro che si occupano\n<i>della direzione spirituale e del discernimento vocazionale</i>.\nSappiano aiutare a leggere nelle pieghe dell'esistenza\ni prodigi che Dio compie nella vita di ciascuno e,\navendo come modello Ges\u00f9, sappiano farsi canali della sua volont\u00e0\nper quanti accompagnano nel cammino spirituale e vocazionale."}