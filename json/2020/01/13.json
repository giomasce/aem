{"day": 13, "month": 1, "year": 2020, "weekday": 1, "date_str": "luned\u00ec 13 gennaio 2020", "quotes": "1Sam 1,1-8; Sal 115", "quote_vangelo": "secondo Marco (1,14-20)", "curatore": "Domenico Coviello, Angela Castino", "prevangelo": "", "indications": "Tempo ordinario\nSalterio: prima settimana", "preghiniz": "Ho creduto anche quando dicevo:\n\u201cSono troppo infelice\u201d.\nHo detto con sgomento:\n\u201cOgni uomo \u00e8 inganno\u201d.\nChe cosa render\u00f2 al Signore\nper quanto mi ha dato?\nAlzer\u00f2 il calice della salvezza\ne invocher\u00f2 il nome del Signore.\nAdempir\u00f2 i miei voti al Signore,\ndavanti a tutto il popolo.\nPreziosa agli occhi del Signore\n\u00e8 la morte dei suoi fedeli.\n<i>(Salmo 115)</i>", "vangelo": "Dopo che Giovanni fu arrestato, Ges\u00f9 and\u00f2 nella Galilea, proclamando il vangelo di Dio, e diceva: \u00abIl tempo \u00e8 compiuto e il regno di Dio \u00e8 vicino; convertitevi e credete nel Vangelo\u00bb.\nPassando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Ges\u00f9 disse loro: \u00abVenite dietro a me, vi far\u00f2 diventare pescatori di uomini\u00bb. E subito lasciarono le reti e lo seguirono.\nAndando un poco oltre, vide Giacomo, figlio di Zebedeo, e Giovanni suo fratello, mentre anch'essi nella barca riparavano le reti. Subito li chiam\u00f2. Ed essi lasciarono il loro padre Zebedeo nella barca con i garzoni e andarono dietro a lui.", "medita": "Ges\u00f9 chiama a s\u00e9. Chiama, oggi, ciascuno di noi. La sua chiamata \u00e8 potente perch\u00e9 promette molto, moltissimo: che il Dio dei cieli non sta pi\u00f9 lass\u00f9 in alto, staccato dal mondo e in attesa di adorazione, come piace immaginarlo agli uomini, ma si \u00e8 fatto vicino alla nostra vita e alla nostra quotidianit\u00e0; che ci far\u00e0 pescatori di persone umane perch\u00e9 a nostra volta potremo annunciare il Vangelo della liberazione. La chiamata di Ges\u00f9 pu\u00f2 essere folgorante, certo. Ma in ogni caso avviene nella vita di ogni giorno: inutile cercarla in un misticismo fine a se stesso. Meglio tendere l'orecchio del cuore, mettersi in ascolto della Parola, ogni giorno. E soprattutto, mettersi in gioco, rischiare. Simone e Andrea suo fratello, cos\u00ec come Giacomo e Giovanni, impegnati al loro faticoso lavoro con le reti, sono invitati da Ges\u00f9 ad andare dietro a lui. Lo fanno senza riguardi per nessuno. Lasciano tutto e lo seguono. Addirittura Giacomo e Giovanni piantano in asso il padre e i garzoni sulla barca e se ne vanno: la novit\u00e0 della persona e del messaggio di Ges\u00f9 \u00e8 una priorit\u00e0, supera i legami di sangue, la famiglia, gli affetti di sempre, le abitudini rassicuranti di un m\u00e9nage che \u00e8 sempre lo stesso. Ci\u00f2 che Ges\u00f9 promette a chi lo segue \u00e8 qualcosa di straordinario, anche se richiede perseveranza, fiducia e abbandono lungo tutto l'arco dell'esistenza. Come ci\u00f2 che Dio promette ad Abramo, ossia il massimo: una discendenza infinita come il numero delle stelle nel cielo.", "riflettere": "Perch\u00e9 mi sforzo di seguire Ges\u00f9? Credo che mi promette la liberazione e una vita piena o resto pi\u00f9 spesso un \u201cabitudinario\u201d della fede? Sono capace di mettere la sua Parola al centro della mia vita?", "preghfin": "Signore Ges\u00f9,\ndonaci di saper riconoscere la tua voce che ci chiama\nin mezzo al frastuono dei pensieri e delle emozioni di ogni giorno.\nInsegnaci a saper ascoltare la tua Parola\nche ci viene incontro.\nDacci la forza di lasciare tutto per seguire solo te,\nunica fonte di vita vera e vissuta fino in fondo.\nRicordaci sempre che la fatica della perseveranza,\nnecessaria per seguirti,\nsar\u00e0 ripagata da un'esistenza trasfigurata dall'amore.\nAmen."}