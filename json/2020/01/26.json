{"day": 26, "month": 1, "year": 2020, "weekday": 7, "date_str": "domenica 26 gennaio 2020", "quotes": "Is 8,23b-9,3; Sal 26; 1Cor 1,10-13.17", "quote_vangelo": "secondo Matteo (4,12-23)", "curatore": "Domenico Coviello, Angela Castino", "prevangelo": "", "indications": "Santi Timoteo e Tito\nSalterio: terza settimana", "preghiniz": "Il Signore \u00e8 mia luce e mia salvezza,\ndi chi avr\u00f2 paura?\nIl Signore \u00e8 difesa della mia vita,\ndi chi avr\u00f2 timore?\nQuando mi assalgono i malvagi\nper straziarmi la carne,\nsono essi, avversari e nemici,\na inciampare e cadere.\n<i>(Salmo 26)</i>", "vangelo": "Quando Ges\u00f9 seppe che Giovanni era stato arrestato, si ritir\u00f2 nella Galilea, lasci\u00f2 N\u00e0zaret e and\u00f2 ad abitare a Caf\u00e0rnao, sulla riva del mare, nel territorio di Z\u00e0bulon e di N\u00e8ftali, perch\u00e9 si compisse ci\u00f2 che era stato detto per mezzo del profeta Isa\u00eca: \u00abTerra di Z\u00e0bulon e terra di N\u00e8ftali, sulla via del mare, oltre il Giordano, Galilea delle genti!\nIl popolo che abitava nelle tenebre vide una grande luce, per quelli che abitavano in regione e ombra di morte una luce \u00e8 sorta\u00bb.\nDa allora Ges\u00f9 cominci\u00f2 a predicare e a dire: \u00abConvertitevi, perch\u00e9 il regno dei cieli \u00e8 vicino\u00bb.\nMentre camminava lungo il mare di Galilea, vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori. E disse loro: \u00abVenite dietro a me, vi far\u00f2 pescatori di uomini\u00bb. Ed essi subito lasciarono le reti e lo seguirono.\nAndando oltre, vide altri due fratelli, Giacomo, figlio di Zebed\u00e8o, e Giovanni suo fratello, che nella barca, insieme a Zebedeo loro padre, riparavano le loro reti, e li chiam\u00f2. Ed essi subito lasciarono la barca e il loro padre e lo seguirono.\nGes\u00f9 percorreva tutta la Galilea, insegnando nelle loro sinagoghe, annunciando il vangelo del Regno e guarendo ogni sorta di malattie e di infermit\u00e0 nel popolo.", "medita": "Ges\u00f9, saputo dell'arresto di Giovanni, cambia vita. Lascia il suo paese, la comunit\u00e0 dove \u00e8 cresciuto, in cui ha lavorato e dove ha amato la sua famiglia e i suoi amici. E parte per trasferirsi a Cafarnao e \u201cabitare sulla riva del mare\u201d. Non \u00e8 un modo per fuggire, distrarsi, provare altre esperienze. Rappresenta l'inizio della missione del Signore nel mondo. Sulla \u201criva del mare\u201d vivono gli uomini indaffarati nella vita convulsa di ogni giorno: siamo noi. Siamo peccatori, non siamo \u201cin grazia di Dio\u201d e non abbiamo \u201cla coscienza a posto\u201d. Soprattutto siamo spesso indifferenti agli altri e al Signore, sebbene crediamo di essere persone buone e accoglienti, cristiani praticanti e meritevoli del \u201cpremio\u201d che verr\u00e0. Ges\u00f9 per\u00f2 non viene per assegnare pagelle, condannare o assolvere. Cammina sulla riva del mare della nostra vita per molto di pi\u00f9 e di meglio: ci chiama a seguirlo per trasformare la nostra esistenza terrena in modo radicale e definitivo. A partire da quello che siamo e da come viviamo. Occorre per\u00f2 seguirlo. Non pretendere di essere al centro della nostra vita e di controllarla ma quasi gettarla nelle braccia del Signore. Simone chiamato Pietro e Andrea, cos\u00ec come Giacomo e Giovanni, abbandonano tutto quello che hanno fatto fino a quel momento perch\u00e9 scelgono di farsi indicare la strada da Ges\u00f9. Non lo fanno perch\u00e9 irretiti da un imbonitore, o per un malinteso, passivo, spirito di obbedienza. Lo fanno perch\u00e9 innamorati di una nuova prospettiva di vita e colpiti dalla promessa di Ges\u00f9; da umili pescatori il Signore vuole farli annunciatori di salvezza e pastori di una comunit\u00e0: il popolo di Dio.", "riflettere": "Cosa \u00e8 la chiamata di Ges\u00f9? Mi sento interpellato dal Signore nella vita di ogni giorno? Quanto conta per me abbandonare le mie abitudini e seguire il Vangelo?", "preghfin": "Signore Ges\u00f9,\ngrazie per il tuo amore e per la tua amicizia.\nAiutami a conoscerti meglio come un amico\nche mi ama al punto di morire per me.\nVoglio amarti di pi\u00f9,\ned essere per te un amico sempre pi\u00f9 fedele.\nGes\u00f9, io ti amo.\nInsegnami a conoscerti meglio,\ncome un amico che mi vuol bene.\nAmen.\n<i>(Robert Faricy SJ e Luciana Pecoraio)</i>"}