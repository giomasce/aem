{"day": 21, "month": 1, "year": 2020, "weekday": 2, "date_str": "marted\u00ec 21 gennaio 2020", "quotes": "1Sam 16,1-13a; Sal 88", "quote_vangelo": "secondo Marco (2,23-28)", "curatore": "Domenico Coviello, Angela Castino", "prevangelo": "", "indications": "Sant'Agnese", "preghiniz": "Canter\u00f2 senza fine le grazie del Signore,\ncon la mia bocca annunzier\u00f2 la tua fedelt\u00e0 nei secoli,\nperch\u00e9 hai detto: \u201cLa mia grazia rimane per sempre\u201d;\nla tua fedelt\u00e0 \u00e8 fondata nei cieli.\n\u201cHo stretto un'alleanza con il mio eletto,\nho giurato a Davide mio servo:\nstabilir\u00f2 per sempre la tua discendenza,\nti dar\u00f2 un trono che duri nei secoli\u201d.\nI cieli cantano le tue meraviglie, Signore,\nla tua fedelt\u00e0 nell'assemblea dei santi.\n<i>(Salmo 88)</i>", "vangelo": "In quel tempo, di sabato Ges\u00f9 passava fra campi di grano e i suoi discepoli, mentre camminavano, si misero a cogliere le spighe. I farisei gli dicevano: \u00abGuarda! Perch\u00e9 fanno in giorno di sabato quello che non \u00e8 lecito?\u00bb. Ed egli rispose loro: \u00abNon avete mai letto quello che fece Davide quando si trov\u00f2 nel bisogno e lui e i suoi compagni ebbero fame? Sotto il sommo sacerdote Abiat\u00e0r, entr\u00f2 nella casa di Dio e mangi\u00f2 i pani dell'offerta, che non \u00e8 lecito mangiare se non ai sacerdoti, e ne diede anche ai suoi compagni!\u00bb.\nE diceva loro: \u00abIl sabato \u00e8 stato fatto per l'uomo e non l'uomo per il sabato! Perci\u00f2 il Figlio dell'uomo \u00e8 signore anche del sabato\u00bb.", "medita": "Il Signore non si ferma neanche di sabato, il sacro e inviolabile giorno in onore di Dio nel corso del quale doveva cessare per gli Ebrei ogni attivit\u00e0 umana. Ges\u00f9 cammina lungo le vie, i campi coltivati, i sentieri della vita dell'uomo. I suoi discepoli trascurano la regola dell'osservanza del sabato pur di seguirlo, raccolgono le spighe di grano, i frutti degli insegnamenti di Cristo, guardano a un orizzonte nuovo. Qualcosa di incomprensibile per i guardiani pi\u00f9 arcigni della religione e della tradizione: per coloro, cio\u00e8, che assegnano la massima importanza all'osservanza dei precetti in quanto tali, al rispetto della forma che da solo, pensano, garantir\u00e0 loro meriti davanti a Dio. Ma il volto di Dio che Ges\u00f9 vuole annunciare \u00e8 un Vangelo, una buona notizia; Dio \u00e8 un padre, una madre, \u00e8 amore: al centro del cuore di questo Dio, lo stesso dell'Antico Testamento, non c'\u00e8 il sabato ma l'uomo. Il sabato \u00e8 stato fatto perch\u00e9 l'uomo sosti e dedichi tempo a Dio come chi, assetato, si metta a bere alla sorgente per recuperare le forze necessarie ad affrontare l'esistenza. Non \u00e8 stato fatto perch\u00e9 Dio pretenda adorazione e sottomissione dagli esseri umani, in quanto sue creature, oggetti inferiori di una benevolenza calata dall'alto. In pi\u00f9, ricorda Ges\u00f9 ai farisei, Davide mangi\u00f2 i pani dell'offerta e li distribu\u00ec anche ai suoi compagni perch\u00e9 \u201csi trov\u00f2 nel bisogno\u201d. Anche Ges\u00f9 si trova nel bisogno, nell'urgenza, cio\u00e8, di annunciare la Parola, di chiamare ognuno di noi al riscatto della propria vita, al rinnovamento e alla rinascita secondo orizzonti di amore, di compassione, di fraternit\u00e0. Tutto questo vale pi\u00f9 dell'osservanza fine a se stessa del sabato. Altrimenti si finir\u00e0 per credere in un Dio che non c'\u00e8: una divinit\u00e0 legalistica, impersonale, che ci vuole sudditi e non figli.", "riflettere": "Cosa \u00e8 per me il giorno del riposo, il giorno del Signore? Come lo santifico: limitandomi a osservare precetti o capendone fino in fondo l'essenza?", "preghfin": "Signore Ges\u00f9,\ntu sei ovunque con il tuo amore; e sei presente a me\npersonalmente, mi ami, mi rinnovi nell'amore.\nInsegnami a rivolgermi a te.\nConcedimi il dono di essere consapevole della tua\namorevole presenza in me, nella vita.\nTi chiedo questo, Ges\u00f9, nel tuo nome.\nAmen.\n<i>(Robert Faricy SJ e Luciano Pecoraio)</i>"}