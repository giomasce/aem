{"day": 24, "month": 1, "year": 2020, "weekday": 5, "date_str": "venerd\u00ec 24 gennaio 2020", "quotes": "1Sam 24,3-21; Sal 56", "quote_vangelo": "secondo Marco (3,13-19)", "curatore": "Domenico Coviello, Angela Castino", "prevangelo": "", "indications": "San Francesco di Sales", "preghiniz": "Piet\u00e0 di me, piet\u00e0 di me, o Dio,\nin te mi rifugio;\nmi rifugio all'ombra delle tue ali\nfinch\u00e9 sia passato il pericolo.\nInvocher\u00f2 Dio, l'Altissimo,\nDio che mi fa il bene.\nMandi dal cielo a salvarmi\ndalla mano dei miei persecutori,\nDio mandi la sua fedelt\u00e0 e la sua grazia.\n<i>(Salmo 56)</i>", "vangelo": "In quel tempo, Ges\u00f9 sal\u00ec sul monte, chiam\u00f2 a s\u00e9 quelli che voleva ed essi andarono da lui. Ne costitu\u00ec Dodici \u2013 che chiam\u00f2 apostoli \u2013, perch\u00e9 stessero con lui e per mandarli a predicare con il potere di scacciare i dem\u00f2ni.\nCostitu\u00ec dunque i Dodici: Simone, al quale impose il nome di Pietro, poi Giacomo, figlio di Zebed\u00e8o, e Giovanni fratello di Giacomo, ai quali diede il nome di Boan\u00e8rghes, cio\u00e8 \u201cfigli del tuono\u201d; e Andrea, Filippo, Bartolomeo, Matteo, Tommaso, Giacomo, figlio di Alfeo, Taddeo, Simone il Cananeo e Giuda Iscariota, il quale poi lo trad\u00ec.", "medita": "Per annunciare la buona notizia di un Dio che ci ama personalmente come un pap\u00e0 o una mamma, Ges\u00f9 ha bisogno di apostoli, ossia inviati. Sono persone che rispondono all'invito del Maestro. Ricevuta la chiamata, \u201candarono da lui\u201d: si mettono in cammino, cio\u00e8, non restano fermi ad aspettare o a lasciarsi scivolare gli anni addosso, escono dalla rassegnazione, dall'insoddisfazione e vanno da Ges\u00f9. La loro vita cambia, la loro umanit\u00e0 \u00e8 valorizzata: Cristo li chiama per nome, ad alcuni di essi d\u00e0 un nome nuovo, una nuova identit\u00e0 che si innesta su quella vecchia. Il Maestro vuole che stiano con lui, ne condividano l'esistenza, e che, al tempo stesso, vadano a predicare il Vangelo. Viene loro conferito un potere: scacciare i demoni, ossia portare la luce in mezzo alle tenebre, liberare gli uomini e le donne dalle schiavit\u00f9 del cuore e del corpo, dal dominio delle passioni che ci distruggono. Sono persone semplici i Dodici, riconoscibili da tutti perch\u00e9 Ges\u00f9 li chiama uno per uno, personalmente. Li attrae a s\u00e9 incontrandoli nella vita semplice, quotidiana, l'unica che esiste. Fra loro c'\u00e8 anche Giuda che poi lo tradir\u00e0. Ges\u00f9 infatti non \u00e8 come un leader che si circonda di fedelissimi ciecamente sottomessi o di ruffiani pronti ad assecondare le volont\u00e0 del capo per lucrare il proprio tornaconto. La sua sequela mette alla prova, richiede la conversione, \u00e8 rivolta a uomini peccatori, imperfetti, fragili, anche se amati. Del resto se Giuda vender\u00e0 Ges\u00f9 ai sommi sacerdoti, Pietro lo rinnegher\u00e0 tre volte in poche ore. Il Signore ci chiama per affidarci l'annuncio del Vangelo cos\u00ec come siamo. Ha bisogno di noi come la vite ha bisogno dei tralci per portare frutto.", "riflettere": "Sento la chiamata di Ges\u00f9 a seguirlo? Mi sento scelto e amato da lui personalmente? Come rispondo all'invito del Maestro?", "preghfin": "Signore Ges\u00f9,\nche hai chiamato chi hai voluto,\nchiama molti di noi a lavorare per te,\na lavorare con te.\nTu, che hai illuminato con la parola\nquelli che hai chiamati,\nilluminaci col dono della fede in te.\n<i>(San Giovanni Paolo II)</i>"}