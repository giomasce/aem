{"day": 27, "month": 1, "year": 2020, "weekday": 1, "date_str": "luned\u00ec 27 gennaio 2020", "quotes": "2Sam 5,1-7.10; Sal 88", "quote_vangelo": "secondo Marco (3,22-30)", "curatore": "Domenico Coviello, Angela Castino", "prevangelo": "", "indications": "", "preghiniz": "Felice il popolo che ti sa acclamare:\ncamminer\u00e0 alla luce della tua presenza, Signore.\nIl tuo nome \u00e8 la sua gloria per tutto il giorno,\nla tua giustizia \u00e8 il suo orgoglio.\nTu sei il nostro onore e la nostra forza,\ncon te noi siamo vittoriosi.\nSignore, tu sei il nostro scudo!\nSanto d'Israele, tu sei nostro re!\n<i>(Salmo 88)</i>", "vangelo": "In quel tempo, gli scribi, che erano scesi da Gerusalemme, dicevano: \u00abCostui \u00e8 posseduto da Beelzeb\u00f9l e scaccia i dem\u00f2ni per mezzo del capo dei dem\u00f2ni\u00bb.\nMa egli li chiam\u00f2 e con parabole diceva loro: \u00abCome pu\u00f2 Satana scacciare Satana? Se un regno \u00e8 diviso in se stesso, quel regno non potr\u00e0 restare in piedi; se una casa \u00e8 divisa in se stessa, quella casa non potr\u00e0 restare in piedi. Anche Satana, se si ribella contro se stesso ed \u00e8 diviso, non pu\u00f2 restare in piedi, ma \u00e8 finito.\nNessuno pu\u00f2 entrare nella casa di un uomo forte e rapire i suoi beni, se prima non lo lega. Soltanto allora potr\u00e0 saccheggiargli la casa.\nIn verit\u00e0 io vi dico: tutto sar\u00e0 perdonato ai figli degli uomini, i peccati e anche tutte le bestemmie che diranno; ma chi avr\u00e0 bestemmiato contro lo Spirito Santo non sar\u00e0 perdonato in eterno: \u00e8 reo di colpa eterna\u00bb.\nPoich\u00e9 dicevano: \u00ab\u00c8 posseduto da uno spirito impuro\u00bb.", "medita": "La predicazione e i miracoli compiuti pongono la figura di Ges\u00f9 al centro dell'attenzione e, oltre a chi si meraviglia, c'\u00e8 chi ritiene che il suo potere sia opera del maligno. Ma Ges\u00f9 guarisce mediante lo Spirito e lo spiega agli scribi rendendo vane le loro parole. Per guarire dal male occorre trovare una forza buona, risanatrice; una forza superiore nel bene a tutte le altre, quindi opposta al male. Il male contamina ogni aspetto della vita dell'uomo; lo rende schiavo della ricchezza, della cupidigia, della vanit\u00e0; gli fa credere di essere in grado di affrontare e risolvere da solo tutte le situazioni in cui si viene a trovare lungo l'esistenza; l'uomo, da solo, si perde e non riesce a comprendere il senso della libert\u00e0 che Dio gli ha donato. \u00c8 attraverso lo Spirito Santo, datore di doni, che l'uomo pu\u00f2 imparare a riconoscere Dio, perfezionare il suo essere cristiano ed avvicinarsi all'Amore del Creatore. Invocando l'unico e vero bene, cio\u00e8 Dio, colui che vive nel peccato potr\u00e0 guarire e essere libero da tutte le forme di dipendenza. Le ultime parole di Ges\u00f9 nel Vangelo di Marco sono molto dure, ma anche molto chiare: \u201cchi bestemmia contro lo Spirito \u00e8 reo di colpa eterna\u201d, perch\u00e9 non sa riconoscere i santi doni e nel suo cuore non c'\u00e8 posto per il bene.", "riflettere": "Invoco lo Spirito Santo nelle mie preghiere affinch\u00e9 mi conceda i suoi doni? Riesco alla luce del Vangelo e dei Comandamenti a distinguere ci\u00f2 che \u00e8 bene per me da ci\u00f2 che invece mi distrugge?", "preghfin": "Vieni Santo Spirito,\nmanda a noi dal cielo\nun raggio della tua luce.\nVieni padre dei poveri,\nvieni datore dei doni,\nvieni, luce dei cuori.\nConsolatore perfetto,\nospite dolce dell'anima,\ndolcissimo sollievo.\nDona ai tuoi fedeli\nche solo in te confidano\ni tuoi santi doni.\n<i>(Sequenza di Pentecoste)</i>"}