{"day": 29, "month": 1, "year": 2020, "weekday": 3, "date_str": "mercoled\u00ec 29 gennaio 2020", "quotes": "2Sam 7,4-17; Sal 88", "quote_vangelo": "secondo Marco (4,1-20)", "curatore": "Domenico Coviello, Angela Castino", "prevangelo": "", "indications": "", "preghiniz": "Canter\u00f2 senza fine le grazie del Signore,\ncon la mia bocca annunzier\u00f2 la tua fedelt\u00e0 nei secoli,\nperch\u00e9 hai detto: \u201cLa mia grazia rimane per sempre\u201d;\nla tua fedelt\u00e0 \u00e8 fondata nei cieli.\n<i>(Salmo 88)</i>", "vangelo": "In quel tempo, Ges\u00f9 cominci\u00f2 di nuovo a insegnare lungo il mare. Si riun\u00ec attorno a lui una folla enorme, tanto che egli, salito su una barca, si mise a sedere stando in mare, mentre tutta la folla era a terra lungo la riva. Insegnava loro molte cose con parabole e diceva loro nel suo insegnamento: \u00abAscoltate. Ecco, il seminatore usc\u00ec a seminare. Mentre seminava, una parte cadde lungo la strada; vennero gli uccelli e la mangiarono. Un'altra parte cadde sul terreno sassoso, dove non c'era molta terra; e subito germogli\u00f2 perch\u00e9 il terreno non era profondo, ma quando spunt\u00f2 il sole, fu bruciata e, non avendo radici, secc\u00f2. Un'altra parte cadde tra i rovi, e i rovi crebbero, la soffocarono e non diede frutto. Altre parti caddero sul terreno buono e diedero frutto: spuntarono, crebbero e resero il trenta, il sessanta, il cento per uno\u00bb. E diceva: \u00abChi ha orecchi per ascoltare, ascolti!\u00bb.\nQuando poi furono da soli, quelli che erano intorno a lui insieme ai Dodici lo interrogavano sulle parabole. Ed egli diceva loro: \u00abA voi \u00e8 stato dato il mistero del regno di Dio; per quelli che sono fuori invece tutto avviene in parabole, affinch\u00e9 guardino, s\u00ec, ma non vedano, ascoltino, s\u00ec, ma non comprendano, perch\u00e9 non si convertano e venga loro perdonato\u00bb.\nE disse loro: \u00abNon capite questa parabola, e come potrete comprendere tutte le parabole? Il seminatore semina la Parola. Quelli lungo la strada sono coloro nei quali viene seminata la Parola, ma, quando l'ascoltano, subito viene Satana e porta via la Parola seminata in loro. Quelli seminati sul terreno sassoso sono coloro che, quando ascoltano la Parola, subito l'accolgono con gioia, ma non hanno radice in se stessi, sono incostanti e quindi, al sopraggiungere di qualche tribolazione o persecuzione a causa della Parola, subito vengono meno. Altri sono quelli seminati tra i rovi: questi sono coloro che hanno ascoltato la Parola, ma sopraggiungono le preoccupazioni del mondo e la seduzione della ricchezza e tutte le altre passioni, soffocano la Parola e questa rimane senza frutto. Altri ancora sono quelli seminati sul terreno buono: sono coloro che ascoltano la Parola, l'accolgono e portano frutto: il trenta, il sessanta, il cento per uno\u00bb.", "medita": "Il Signore, seminatore della Parola sul terreno dei nostri cuori, getta il seme a pi\u00f9 vasto raggio possibile. Tutti hanno l'opportunit\u00e0 di ascoltare il messaggio di amore e di rinnovamento di vita che Ges\u00f9 ci offre. Spesso per\u00f2 siamo come il terreno sassoso: facciamo germogliare dentro di noi l'entusiasmo per il Vangelo, salvo abbatterci nelle difficolt\u00e0 e perderci. Oppure diventiamo come il terreno fra i rovi: le preoccupazioni, le angosce della vita quotidiana, la ricerca, a volte ossessiva, del benessere e del superfluo, invece che dell'essenziale, soffocano la nostra mente e il nostro spirito. Il terreno buono \u00e8 quello di chi ascolta, accoglie e porta frutto. Tre azioni, tre atteggiamenti che possiamo imparare: ascoltare la Parola, dedicandole tempo e spazio; accoglierla, pregando; portare frutto, orientando giorno dopo giorno la nostra vita su di essa.", "riflettere": "Quanto tempo dedico all'ascolto della Parola di Dio? Che importanza ha nella mia vita quotidiana il messaggio del Vangelo?", "preghfin": "Signore Ges\u00f9 apri i nostri cuori\nall'ascolto della tua Parola.\nInsegnaci ad accoglierla nel nostro cuore,\ne donaci la forza di metterla in pratica\ngiorno dopo giorno.\nRendici disponibili a portare frutto\nper diventare terreno buono\ndavanti al seminatore.\nAmen."}