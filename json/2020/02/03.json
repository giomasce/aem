{"day": 3, "month": 2, "year": 2020, "weekday": 1, "date_str": "luned\u00ec 3 febbraio 2020", "quotes": "2Sam 15,13-14.30;16,5-13a; Sal 3", "quote_vangelo": "secondo Marco (5,1-20)", "curatore": "Laura e Paolo Puglisi, Anna Fronda, Federica Fronda", "prevangelo": "", "indications": "", "preghiniz": "Signore, quanti sono i miei avversari! Molti contro di me insorgono.\nMolti dicono della mia vita: \u00abPer lui non c'\u00e8 salvezza in Dio!\u00bb.\nMa tu sei mio scudo, Signore, sei la mia gloria e tieni alta la mia testa.\nA gran voce grido al Signore ed egli mi risponde dalla sua santa montagna.\nIo mi corico, mi addormento e mi risveglio: il Signore mi sostiene.\nNon temo la folla numerosa che intorno a me si \u00e8 accampata.\n<i>(Salmo 3)</i>", "vangelo": "In quel tempo, Ges\u00f9 e i suoi discepoli giunsero all'altra riva del mare, nel paese dei Geras\u00e8ni. Sceso dalla barca, subito dai sepolcri gli venne incontro un uomo posseduto da uno spirito impuro.  Costui aveva la sua dimora fra le tombe e nessuno riusciva a tenerlo legato, neanche con catene, perch\u00e9 pi\u00f9 volte era stato legato con ceppi e catene, ma aveva spezzato le catene e spaccato i ceppi, e nessuno riusciva pi\u00f9 a domarlo. Continuamente, notte e giorno, fra le tombe e sui monti, gridava e si percuoteva con pietre.\nVisto Ges\u00f9 da lontano, accorse, gli si gett\u00f2 ai piedi e, urlando a gran voce, disse: \u00abChe vuoi da me, Ges\u00f9, Figlio del Dio altissimo? Ti scongiuro, in nome di Dio, non tormentarmi!\u00bb. Gli diceva infatti: \u00abEsci, spirito impuro, da quest'uomo!\u00bb. E gli domand\u00f2: \u00abQual \u00e8 il tuo nome?\u00bb. \u00abIl mio nome \u00e8 Legione \u2013 gli rispose \u2013 perch\u00e9 siamo in molti\u00bb. E lo scongiurava con insistenza perch\u00e9 non li cacciasse fuori dal paese.\nC'era l\u00e0, sul monte, una numerosa mandria di porci al pascolo. E lo scongiurarono: \u00abMandaci da quei porci, perch\u00e9 entriamo in essi\u00bb. Glielo permise. E gli spiriti impuri, dopo essere usciti, entrarono nei porci e la mandria si precipit\u00f2 gi\u00f9 dalla rupe nel mare; erano circa duemila e affogarono nel mare.\nI loro mandriani allora fuggirono, portarono la notizia nella citt\u00e0 e nelle campagne e la gente venne a vedere che cosa fosse accaduto. Giunsero da Ges\u00f9, videro l'indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all'indemoniato e il fatto dei porci. Ed essi si misero a pregarlo di andarsene dal loro territorio.\nMentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: \u00abVa' nella tua casa, dai tuoi, annuncia loro ci\u00f2 che il Signore ti ha fatto e la misericordia che ha avuto per te\u00bb. Egli se ne and\u00f2 e si mise a proclamare per la Dec\u00e0poli quello che Ges\u00f9 aveva fatto per lui e tutti erano meravigliati.", "medita": "Che vita terribile \u00e8 quella di quest'uomo che abita fra le tombe! Nulla gli d\u00e0 pace, nessuno riesce a tenerlo fermo: urla e grida, si percuote con le pietre, si fa del male. Ges\u00f9 prende a cuore il suo destino e lo libera.\nQuante persone incontriamo irrequiete e insoddisfatte di ci\u00f2 che sono, della propria vita, delle proprie scelte, travolte da sensi di colpa! Quante volte anche noi stessi siamo cos\u00ec!\nSe una parte di noi stessi tende ad affossarci o ad esaltarci, se siamo oppressi dall'immagine di noi stessi che proviene dalla paura o dall'arroganza, l'unica vera forza per uscirne \u00e8 quella di Cristo Ges\u00f9, capace di liberarci nel profondo, permettendoci di vedere la realt\u00e0 dalla parte di Dio \u201caffogando\u201d la miriade di pensieri negativi che rischiano di schiacciarci.", "riflettere": "Quanto spesso la nostra societ\u00e0 \u00e8 molto pi\u00f9 preoccupata dalla perdita dei \u201cmaiali\u201d, dall'impatto economico, che dalla miracolosa guarigione e salvezza del singolo uomo?", "preghfin": "Mio Dio, non solamente confido in te, ma non ho fiducia che in te.\nDonami dunque lo spirito di abbandono\nper accettare le cose che non posso cambiare.\nDonami anche lo spirito di forza\nper cambiare le cose che posso cambiare.\nDonami infine lo spirito di saggezza\nper discernere ci\u00f2 che dipende effettivamente da me,\ne allora fa' che io faccia la tua sola e santa volont\u00e0.\nAmen."}