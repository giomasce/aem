{"day": 23, "month": 12, "year": 2020, "weekday": 3, "date_str": "mercoled\u00ec 23 dicembre 2020", "quotes": "Ml 3,1-4.23-24; Sal 24", "quote_vangelo": "secondo Luca (1,57-66)", "curatore": "Beatrice Granaroli", "prevangelo": "", "indications": "", "preghiniz": "A te, Signore, elevo l'anima mia,\nDio mio, in te confido: non sia confuso!\nNon trionfino su di me i miei nemici!\nChiunque spera in te non resti deluso,\nsia confuso chi tradisce per un nulla.\nFammi conoscere, Signore, le tue vie,\ninsegnami i tuoi sentieri.\nGuidami nella tua verit\u00e0 e istruiscimi,\nperch\u00e9 sei tu il Dio della mia salvezza,\nin te ho sempre sperato.\n<i>(Salmo 24)</i>", "vangelo": "In quei giorni, per Elisabetta si comp\u00ec il tempo del parto e diede alla luce un figlio. I vicini e i parenti udirono che il Signore aveva manifestato in lei la sua grande misericordia, e si rallegravano con lei.\nOtto giorni dopo vennero per circoncidere il bambino e volevano chiamarlo con il nome di suo padre, Zaccar\u00eca. Ma sua madre intervenne: \u00abNo, si chiamer\u00e0 Giovanni\u00bb. Le dissero: \u00abNon c'\u00e8 nessuno della tua parentela che si chiami con questo nome\u00bb.  Allora domandavano con cenni a suo padre come voleva che si chiamasse. Egli chiese una tavoletta e scrisse: \u00abGiovanni \u00e8 il suo nome\u00bb. Tutti furono meravigliati. All'istante gli si apr\u00ec la bocca e gli si sciolse la lingua, e parlava benedicendo Dio.  Tutti i loro vicini furono presi da timore, e per tutta la regione montuosa della Giudea si discorreva di tutte queste cose. Tutti coloro che le udivano, le custodivano in cuor loro, dicendo: \u00abChe sar\u00e0 mai questo bambino?\u00bb. E davvero la mano del Signore era con lui.", "medita": "Sappiamo quanta importanza avesse per la cultura ebraica poter dare il nome a qualcuno o qualcosa; nella Genesi la facolt\u00e0 di mettere nome alle cose e agli esseri viventi vuol dire poterne vantare il possesso, esserne responsabile. Il nome, d'altra parte, si pensava potesse definire l'essenza della cosa stessa, in certa misura esprimerne la sua natura. Nel caso di Giovanni il significato \u00e8 quello di \u201cDio \u00e8 misericordioso\u201d o ancora \u201cdono e misericordia di Dio\u201d. Questo rientra esattamente nell'identit\u00e0 in questione, colui che \u00e8 stato donato come segno della benevolenza di Dio; colui inviato per aprire la strada all'atto di misericordia pi\u00f9 grande. L'aspetto che pi\u00f9 pu\u00f2 interpellarci di questa vicenda \u00e8 dunque che, dal momento in cui Zaccaria accoglie il disegno di Dio e accetta il nome che Egli ha scelto per il bambino, il suo blocco si scioglie, pu\u00f2 tornare a parlare e a lodare Dio. Molto spesso anche noi ci imponiamo una visione delle cose che tendiamo ad applicare rigidamente. Forziamo la realt\u00e0, volendo quasi \u201csovrascriverle\u201d la nostra versione, la nostra definizione. Anche in questo caso, dal momento in cui Zaccaria si rende docile e disponibile ad accogliere una realt\u00e0 differente da quella che si era immaginato, o a cui si era rassegnato, i nodi che avvolgono la sua vita si sciolgono e lo lasciano libero di amare e lodare il Signore.", "riflettere": "Qual \u00e8 il laccio che ci sta avvolgendo? Quale aspetto della nostra vita ci sta soffocando senza che ce ne rendiamo conto? Cerchiamo di accogliere la realt\u00e0 e di liberarci dalle sovrastrutture che le abbiamo dato, quando diventano insopportabili. Fidiamoci di Dio e del nome che Lui assegna ad alcuni aspetti della nostra vita. Ne usciremo stupefatti e liberati. Pronti con lui alla Nascita che sta per compiersi.", "preghfin": "Signore Ges\u00f9 Cristo,\ntu sei il sole che sempre sorge, ma non tramonta mai.\nTu sei la fonte di ogni vita, crei e sostieni ogni vivente.\nSei la fonte di ogni alimento, materiale o spirituale,\nche ci nutre sia nel corpo che nell'anima.\nSei la luce che dissipa le nubi dell'errore e del dubbio,\ne mi precedi a ogni ora del giorno,\nguidando i miei pensieri e le mie azioni.\nPossa io camminare nella tua luce,\nessere nutrito da quello che tu mi dai,\nessere sostenuto dalla tua misericordia\ned essere riscaldato dal tuo amore.\n<i>(Erasmo da Rotterdam)</i>"}