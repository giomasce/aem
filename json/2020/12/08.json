{"day": 8, "month": 12, "year": 2020, "weekday": 2, "date_str": "marted\u00ec 8 dicembre 2020", "quotes": "Gn 3,9-15.20; Sal 97; Ef 1,3-6.11-12", "quote_vangelo": "secondo Luca (1,26-38)", "curatore": "Beatrice Granaroli", "prevangelo": "", "indications": "Immacolata Concezione\ndella beata Vergine Maria", "preghiniz": "Ave, o Maria, piena di grazia,\nil Signore \u00e8 con te.\nTu sei benedetta fra le donne\ne benedetto \u00e8 il frutto del tuo seno, Ges\u00f9.\nSanta Maria, Madre di Dio,\nprega per noi peccatori,\nadesso e nell'ora della nostra morte.\nAmen.", "vangelo": "In quel tempo, l'angelo Gabriele fu mandato da Dio in una citt\u00e0 della Galilea, chiamata N\u00e0zaret, a una vergine, promessa sposa di un uomo della casa di Davide, di nome Giuseppe. La vergine si chiamava Maria. Entrando da lei, disse: \u00abRall\u00e9grati, piena di grazia: il Signore \u00e8 con te\u00bb.\nA queste parole ella fu molto turbata e si domandava che senso avesse un saluto come questo. L'angelo le disse: \u00abNon temere, Maria, perch\u00e9 hai trovato grazia presso Dio. Ed ecco, concepirai un figlio, lo darai alla luce e lo chiamerai Ges\u00f9. Sar\u00e0 grande e verr\u00e0 chiamato Figlio dell'Altissimo; il Signore Dio gli dar\u00e0 il trono di Davide suo padre e regner\u00e0 per sempre sulla casa di Giacobbe e il suo regno non avr\u00e0 fine\u00bb.\nAllora Maria disse all'angelo: \u00abCome avverr\u00e0 questo, poich\u00e9 non conosco uomo?\u00bb. Le rispose l'angelo: \u00abLo Spirito Santo scender\u00e0 su di te e la potenza dell'Altissimo ti coprir\u00e0 con la sua ombra. Perci\u00f2 colui che nascer\u00e0 sar\u00e0 santo e sar\u00e0 chiamato Figlio di Dio. Ed ecco, Elisabetta, tua parente, nella sua vecchiaia ha concepito anch'essa un figlio e questo \u00e8 il sesto mese per lei, che era detta sterile: nulla \u00e8 impossibile a Dio\u00bb.\nAllora Maria disse: \u00abEcco la serva del Signore: avvenga per me secondo la tua parola\u00bb. E l'angelo si allontan\u00f2 da lei.", "medita": "\u00abRallegrati piena di grazia, il Signore \u00e8 con te\u00bb. Quale fulmine a ciel sereno dev'essere sentir pronunciare queste parole? Quanto profondo lo sgomento per il Signore che interpella personalmente? Maria si lascia amare. Di fronte alla potenza della rivelazione non fugge, non si ritrae. \u00abEcco la serva del Signore: avvenga per me secondo la tua parola\u00bb. Maria si mette nelle mani di Dio e in pochi istanti decide per s\u00e9 e per l'umanit\u00e0 che quella vita non sar\u00e0 pi\u00f9 sua, ma donata completamente. Qual \u00e8 dunque la chiave per comprendere un episodio di cos\u00ec profonda bellezza? Guardare alla fiducia con cui Maria si affida al Signore. Non ha chiaro come il disegno di Dio si realizzer\u00e0 nella sua vita, n\u00e9 come sia possibile che possa accogliere un cos\u00ec grande mistero, eppure non vacilla. Sa che, ovunque il Signore agisca o lasci il segno della sua presenza, agisce nell'amore e nella grazia. Anche l'arcangelo Gabriele mostra l'esempio della cugina Elisabetta, a riprova che nulla \u00e8 impossibile a Dio e che per sua volont\u00e0 perfino i rami secchi possano tornare a fiorire. Per Maria non c'\u00e8 incertezza, di fronte a questo sa che qualsiasi cosa avverr\u00e0 sar\u00e0 nel segno della misericordia e pronunciando il suo s\u00ec, da creatura, cambia le sorti dell'umanit\u00e0 intera.", "riflettere": "Molto spesso nella nostra vita quel che non torna e ha il potere di renderci infelici \u00e8 non accettare ci\u00f2 che ci accade. Resistiamo agli eventi, ma non li accogliamo. Riteniamo che ci\u00f2 che si verifica possa esserci avverso e allora lo osteggiamo, magari chiudendoci in un profondo senso di solitudine e fatica. \u00c8 in questo che Maria dev'essere per noi esempio luminoso. Lasciamo che la vita accada, impariamo ad accoglierla con fiducia. Affidiamoci al Signore. Non \u00e8 detto che tutto ci\u00f2 che riteniamo spaventoso debba essere altrettanto pericoloso; guardiamo invece agli eventi come una ricca serie di opportunit\u00e0. Se ci fidiamo della presenza del Signore, allora saremo in grado di scorgerlo in qualsiasi cosa accada. Se saremo aperti e saldi nel Signore, anche le situazioni pi\u00f9 difficili avranno in loro il segno della grazia.", "preghfin": "Vergine immacolata,\nscelta tra tutte le donne\nper donare al mondo il Salvatore,\nserva fedele del mistero della Redenzione,\nfa' che sappiamo rispondere alla chiamata di Ges\u00f9\ne seguirlo sul cammino della vita\nche conduce al Padre.\nVergine tutta santa, strappaci dal peccato,\ntrasforma i nostri cuori.\n<i>(San Massimiliano Kolbe)</i>"}