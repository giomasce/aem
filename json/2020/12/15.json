{"day": 15, "month": 12, "year": 2020, "weekday": 2, "date_str": "marted\u00ec 15 dicembre 2020", "quotes": "Sof 3,1-2.9-13; Sal 33", "quote_vangelo": "secondo Matteo (21,28-32)", "curatore": "Beatrice Granaroli", "prevangelo": "", "indications": "", "preghiniz": "Benedir\u00f2 il Signore in ogni tempo,\nsulla mia bocca sempre la sua lode.\nIo mi glorio nel Signore,\nascoltino gli umili e si rallegrino.\nCelebrate con me il Signore,\nesaltiamo insieme il suo nome.\nHo cercato il Signore e mi ha risposto\ne da ogni timore mi ha liberato.\nGuardate a lui e sarete raggianti,\nnon saranno confusi i vostri volti.\n<i>(Salmo 33)</i>", "vangelo": "In quel tempo, Ges\u00f9 disse ai capi dei sacerdoti e agli anziani del popolo: \u00abChe ve ne pare? Un uomo aveva due figli. Si rivolse al primo e disse: \u201cFiglio, oggi va' a lavorare nella vigna\u201d. Ed egli rispose: \u201cNon ne ho voglia\u201d. Ma poi si pent\u00ec e vi and\u00f2. Si rivolse al secondo e disse lo stesso. Ed egli rispose: \u201cS\u00ec, signore\u201d. Ma non vi and\u00f2. Chi dei due ha compiuto la volont\u00e0 del padre?\u00bb. Risposero: \u00abIl primo\u00bb.\nE Ges\u00f9 disse loro: \u00abIn verit\u00e0 io vi dico: i pubblicani e le prostitute vi passano avanti nel regno di Dio. Giovanni infatti venne a voi sulla via della giustizia, e non gli avete creduto; i pubblicani e le prostitute invece gli hanno creduto. Voi, al contrario, avete visto queste cose, ma poi non vi siete nemmeno pentiti cos\u00ec da credergli\u00bb.", "medita": "Quanto spesso ci poniamo con una indisponibilit\u00e0 del cuore? Diciamo molte volte s\u00ec a differenti eventi della vita, ad una ricca rosa di proposte, ma capita che teniamo poi poca fede alla parola data, viviamo senza vera partecipazione le iniziative o le evitiamo del tutto. In definitiva sappiamo che mettersi in gioco per qualcosa richiede uno sforzo ben maggiore della semplice partecipazione e dunque evitiamo di vivere in profondit\u00e0 queste occasioni. Allo stesso modo avviene per la nostra vita interiore. Aderiamo a progetti e buoni propositi, ma raramente poi ci poniamo con il giusto impegno per realizzarli davvero. Vorremmo crescere nella fede o forse semplicemente nella capacit\u00e0 di ascoltare, ci piacerebbe metterci in relazione con gli altri pi\u00f9 spesso, ma poi cediamo alla comodit\u00e0 delle situazioni ben note e rodate; ad un s\u00ec iniziale sostituiamo un no effettivo. Quanto \u00e8 pi\u00f9 vero l'atteggiamento del no che si converte? Si parte da una disillusione, da una svogliata reticenza, per poi sentirsi chiamati ad intervenire ed attuare il cambiamento richiesto. Non \u00e8 forse lo stesso sguardo autentico di chi incontra il Signore inaspettatamente durante l'arco della propria vita, lasciandosi conquistare? \u00c8 da questo atteggiamento che possiamo imparare a lasciarci coinvolgere ogni volta da Dio con questa radicalit\u00e0. Abbandoniamo allora i falsi s\u00ec e aderiamo ai no che hanno il coraggio di convertirsi.", "riflettere": "Impariamo a conoscerci, prendiamo il tempo per guardarci dentro. Cerchiamo le nostre disponibilit\u00e0 superficiali, ma soprattutto quello che in noi crea pi\u00f9 resistenza. Interveniamo laddove siamo scettici e disillusi e proviamo a fidarci di uno sguardo diverso dal nostro: quello del Signore.", "preghfin": "Prendimi come sono\nSignore,\nprendimi come sono\ncon i miei difetti,\ncon le mie mancanze;\nma fammi diventare\ncome tu desideri.\n<i>(Giovanni Paolo II)</i>"}