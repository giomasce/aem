{"date": "2020/04/04", "date_str": "sabato 4 aprile 2020", "quotes": "Ez 37,21-28; Ger 31,10-12b.13", "author": "Daniela e Mauro Leoncini", "pregospel": "", "indications": "", "preghiniz": "Molte sono le sventure del giusto,\nma lo libera da tutte il Signore.\nPreserva tutte le sue ossa,\nneppure uno sar\u00e0 spezzato.\nLa malizia uccide l'empio\ne chi odia il giusto sar\u00e0 punito.\nIl Signore riscatta la vita dei suoi servi,\nchi in lui si rifugia non sar\u00e0 condannato.\n<i>(Salmo 33)</i>", "vangelo": "In quel tempo, molti dei Giudei che erano venuti da Maria, alla vista di ci\u00f2 che Ges\u00f9 aveva compiuto, [ossia la risurrezione di L\u00e0zzaro,] credettero in lui. Ma alcuni di loro andarono dai farisei e riferirono loro quello che Ges\u00f9 aveva fatto.\nAllora i capi dei sacerdoti e i farisei riunirono il sin\u00e8drio e dissero: \u00abChe cosa facciamo? Quest'uomo compie molti segni. Se lo lasciamo continuare cos\u00ec, tutti crederanno in lui, verranno i Romani e distruggeranno il nostro tempio e la nostra nazione\u00bb.\nMa uno di loro, Caifa, che era sommo sacerdote quell'anno, disse loro: \u00abVoi non capite nulla! Non vi rendete conto che \u00e8 conveniente per voi che un solo uomo muoia per il popolo, e non vada in rovina la nazione intera!\u00bb. Questo per\u00f2 non lo disse da se stesso, ma, essendo sommo sacerdote quell'anno, profetizz\u00f2 che Ges\u00f9 doveva morire per la nazione; e non soltanto per la nazione, ma anche per riunire insieme i figli di Dio che erano dispersi. Da quel giorno dunque decisero di ucciderlo.\nGes\u00f9 dunque non andava pi\u00f9 in pubblico tra i Giudei, ma da l\u00ec si ritir\u00f2 nella regione vicina al deserto, in una citt\u00e0 chiamata \u00c8fraim, dove rimase con i discepoli.\nEra vicina la Pasqua dei Giudei e molti dalla regione salirono a Gerusalemme prima della Pasqua per purificarsi. Essi cercavano Ges\u00f9 e, stando nel tempio, dicevano tra loro: \u00abChe ve ne pare? Non verr\u00e0 alla festa?\u00bb.", "medita": "Ges\u00f9 ha appena compiuto uno dei miracoli pi\u00f9 eclatanti del suo ministero pubblico: \u00a0la resurrezione di un uomo, morto gi\u00e0 da tre giorni, sotto gli occhi di parecchi testimoni. Tale \u00e8 lo sbalordimento che Giovanni ci informa che molti dei Giudei credetettero in Lui; ma anche che alcuni andarono a riferire l'accaduto ai farisei. Nella riunione del Sinedrio, \u201cconvocata d'urgenza\u201d in seguito alle notizie provenienti da Betania, viene deciso che Ges\u00f9 doveva morire. \u00c8 il Sommo Sacerdote in persona, Caifa, che indirizza la decisione verso questo epilogo. E tuttavia il peso del suo ruolo da solo non sarebbe bastato, se \u00e8 vero che, come ci riferisce Giovanni, egli ha dovuto mascherare la propria volont\u00e0 con la veste della profezia.\nMa qui si vede come Dio riesca a scrivere diritto anche sulle nostre storte righe. Rimarca il cardinale Ravasi: \u201cL'Evangelista, con la sua caratteristica ironia, osserva che quella dichiarazione\u2014\u00ab\u00e8 conveniente per voi che un solo uomo muoia per il popolo\u00bb\u2014era in realt\u00e0 un'interpretazione profetica delle vicende ultime di Ges\u00f9. Senza esserne consapevole, ma per mezzo della sua funzione religiosa di sacerdote, Caifa aveva preannunciato il valore salvifico della morte di Ges\u00f9 a beneficio non solo di Israele, ma anche di tutti \u00abi figli di Dio dispersi\u00bb\u201d.\nCaifa occupava indegnamente la \u201ccattedra di Mos\u00e8\u201d. Il suo interesse era puramente personale: mantenere lo <i>status quo</i> con i romani per conservare tutti i privilegi suoi e della sua casta. E tuttavia Giovanni \u201criconosce esplicitamente come punto decisivo della storia della salvezza il carisma legato alla sua carica\u201d anche con l'intento di \u201crichiamare alla memoria della Chiesa del suo tempo questa distinzione fra autorit\u00e0 e condotta di vita, tra ci\u00f2 che dicono e ci\u00f2 che fanno\u201d. (Benedetto XVI)", "riflettere": "Ringraziamo Dio per la santit\u00e0 di vita di tanti suoi ministri, per la coerenza fra ci\u00f2 che dicono e ci\u00f2 che fanno, e preghiamo per coloro che \u201cdicono ma non fanno\u201d. E noi, semplici fedeli, quanto mettiamo in pratica di ci\u00f2 che, a parole, professiamo?", "preghfin": "Chiediamo al Signore, per intercessione della Vergine Maria,\ndi sciogliere la durezza dei cuori e la ristrettezza delle menti,\nperch\u00e9 siamo aperti alla sua grazia,\nalla sua verit\u00e0 e alla sua missione di bont\u00e0 e misericordia,\nche \u00e8 indirizzata a tutti, senza alcuna esclusione.\n<i>(Papa Francesco)</i>"}