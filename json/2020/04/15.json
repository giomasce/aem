{"day": 15, "month": 4, "year": 2020, "weekday": 3, "date_str": "mercoled\u00ec 15 aprile 2020", "quotes": "At 3,1-10; Sal 104", "quote_vangelo": "secondo Luca (24,13-35)", "curatore": "Daniela e Mauro Leoncini", "prevangelo": "", "indications": "", "preghiniz": "Quanto sono grandi, Signore, le tue opere!\nTutto hai fatto con saggezza, la terra \u00e8 piena delle tue creature.\nTutti da te aspettano che dia loro il cibo in tempo opportuno.\n<i>(Salmo 103)</i>", "vangelo": "Ed ecco, in quello stesso giorno, [il primo della settimana], due [dei discepoli] erano in cammino per un villaggio di nome \u00c8mmaus, distante circa undici chilometri da Gerusalemme, e conversavano tra loro di tutto quello che era accaduto.\nMentre conversavano e discutevano insieme, Ges\u00f9 in persona si avvicin\u00f2 e camminava con loro. Ma i loro occhi erano impediti a riconoscerlo. Ed egli disse loro: \u00abChe cosa sono questi discorsi che state facendo tra voi lungo il cammino?\u00bb. Si fermarono, col volto triste; uno di loro, di nome Cl\u00e8opa, gli rispose: \u00abSolo tu sei forestiero a Gerusalemme! Non sai ci\u00f2 che vi \u00e8 accaduto in questi giorni?\u00bb. Domand\u00f2 loro: \u00abChe cosa?\u00bb. Gli risposero: \u00abCi\u00f2 che riguarda Ges\u00f9, il Nazareno, che fu profeta potente in opere e in parole, davanti a Dio e a tutto il popolo; come i capi dei sacerdoti e le nostre autorit\u00e0 lo hanno consegnato per farlo condannare a morte e lo hanno crocifisso. Noi speravamo che egli fosse colui che avrebbe liberato Israele; con tutto ci\u00f2, sono passati tre giorni da quando queste cose sono accadute. Ma alcune donne, delle nostre, ci hanno sconvolti; si sono recate al mattino alla tomba e, non avendo trovato il suo corpo, sono venute a dirci di aver avuto anche una visione di angeli, i quali affermano che egli \u00e8 vivo. Alcuni dei nostri sono andati alla tomba e hanno trovato come avevano detto le donne, ma lui non l'hanno visto\u00bb.\nDisse loro: \u00abStolti e lenti di cuore a credere in tutto ci\u00f2 che hanno detto i profeti! Non bisognava che il Cristo patisse queste sofferenze per entrare nella sua gloria?\u00bb. E, cominciando da Mos\u00e8 e da tutti i profeti, spieg\u00f2 loro in tutte le Scritture ci\u00f2 che si riferiva a lui.\nQuando furono vicini al villaggio dove erano diretti, egli fece come se dovesse andare pi\u00f9 lontano. Ma essi insistettero: \u00abResta con noi, perch\u00e9 si fa sera e il giorno \u00e8 ormai al tramonto\u00bb. Egli entr\u00f2 per rimanere con loro. Quando fu a tavola con loro, prese il pane, recit\u00f2 la benedizione, lo spezz\u00f2 e lo diede loro. Allora si aprirono loro gli occhi e lo riconobbero. Ma egli spar\u00ec dalla loro vista. Ed essi dissero l'un l'altro: \u00abNon ardeva forse in noi il nostro cuore mentre egli conversava con noi lungo la via, quando ci spiegava le Scritture?\u00bb.\nPartirono senza indugio e fecero ritorno a Gerusalemme, dove trovarono riuniti gli Undici e gli altri che erano con loro, i quali dicevano: \u00abDavvero il Signore \u00e8 risorto ed \u00e8 apparso a Simone!\u00bb.\nEd essi narravano ci\u00f2 che era accaduto lungo la via e come l'avevano riconosciuto nello spezzare il pane.", "medita": "La pagina del vangelo di oggi descrive, dopo quello della Maddalena, un altro straordinario privilegio concesso a due discepoli sconosciuti, i \u201cdiscepoli di Emmaus\u201d, come saranno per sempre ricordati.\nMentre immaginiamo le donne in festa gi\u00e0 da un pezzo, ecco dunque due uomini, non del gruppo degli undici ma comunque vicini al Signore, che ancora non capiscono. Essi sono in cammino da Gerusalemme al villaggio di Emmaus e conversano degli ultimi avvenimenti. Il Signore stesso si avvicina ma essi non lo riconoscono. S\u00ec, forse Ges\u00f9 si sar\u00e0 anche reso irriconoscibile. Ma questa mancata identificazione ha un valore che va ben oltre e deve invece essere vista sullo sfondo del riconoscimento finale.\nSono tanti e intensi gli avvenimenti che precedono quella camminata. L'inizio del dialogo si gioca proprio fra l'apparente \u201cignoranza\u201d dei fatti attribuita dai due viandanti a Ges\u00f9: \u00abSolo tu sei forestiero a Gerusalemme!\u00bb e la loro vera ignoranza sulla figura del Cristo: \u00abStolti e lenti di cuore!\u00bb Il rimprovero del Signore appare duro, ma in realt\u00e0 il cammino con questo \u201csconosciuto\u201d rester\u00e0 fra i pi\u00f9 intensi e commossi ricordi dei due discepoli: \u00abNon ardeva forse in noi il nostro cuore\u2026 ?\u00bb. \u00a0In Cleopa e nell'altro, innominato viandante si percepisce per\u00f2 un amore per Ges\u00f9 che \u00e8 ancora vivo, anche se velato dalla tristezza. Ed \u00e8 questo che lascia spazio all'azione pedagogica del Signore che, dopo il rimprovero, comincia ad aprir loro il cuore e la mente su ci\u00f2 che, nelle Scritture, lo riguarda.\nEssi, per\u00f2, ancora non lo riconoscono e si sta facendo sera. Ges\u00f9 \u201cfa finta\u201d di proseguire. Vuole essere accolto, non forzare l'accoglienza. Ed \u00e8 nella condivisione, allo spezzare del pane di comunione, che tutto appare immediatamente chiaro. L'amore porta a compimento ci\u00f2 che nell'intelligenza \u00e8 stato preparato e Ges\u00f9 pu\u00f2 sottrarsi alla loro percezione sensibile.", "riflettere": "Mi sono mai posto accanto a qualche persona in dubbio o comunque in difficolt\u00e0 di fede per dare aiuto, per (tentare di) spiegare il senso di una vicenda oscura, per meditare insieme sulla via scelta da Dio? Qualcuno lo ha mai fatto con me?", "preghfin": "Signore, accresci la nostra fede.\nDonaci una fede che ama.\nTu che ci vedi, tu che ci ascolti, tu che ci parli:\nillumina la nostra mente\nperch\u00e9 crediamo di pi\u00f9;\nriscalda il nostro cuore perch\u00e9 ti amiamo di pi\u00f9!\nLa tua presenza,\nci attragga, ci afferri, ci conquisti.\nSignore, donaci una fede pi\u00f9 grande.\n<i>(Giovanni Paolo II)</i>"}