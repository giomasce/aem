{"date": "2020/04/27", "date_str": "luned\u00ec 27 aprile 2020", "quotes": "At 6,8-15; Sal 118", "author": "Daniela e Mauro Leoncini", "pregospel": "", "indications": "", "preghiniz": "Ti ho manifestato le mie vie e tu mi hai risposto;\ninsegnami i tuoi decreti.\nFammi conoscere la via dei tuoi precetti\ne mediter\u00f2 le tue meraviglie.\nTieni lontana da me la via della menzogna,\ndonami la grazia della tua legge.\nHo scelto la via della fedelt\u00e0,\nmi sono proposto i tuoi giudizi.\n<i>(Salmo 118)</i>", "vangelo": "Il giorno dopo, la folla, rimasta dall'altra parte del mare, vide che c'era soltanto una barca e che Ges\u00f9 non era salito con i suoi discepoli sulla barca, ma i suoi discepoli erano partiti da soli.\nAltre barche erano giunte da Tiber\u00ecade, vicino al luogo dove avevano mangiato il pane, dopo che il Signore aveva reso grazie.\nQuando dunque la folla vide che Ges\u00f9 non era pi\u00f9 l\u00e0 e nemmeno i suoi discepoli, sal\u00ec sulle barche e si diresse alla volta di Caf\u00e0rnao alla ricerca di Ges\u00f9. Lo trovarono di l\u00e0 dal mare e gli dissero: \u00abRabb\u00ec, quando sei venuto qua?\u00bb.\nGes\u00f9 rispose loro: \u00abIn verit\u00e0, in verit\u00e0 io vi dico: voi mi cercate non perch\u00e9 avete visto dei segni, ma perch\u00e9 avete mangiato di quei pani e vi siete saziati. Datevi da fare non per il cibo che non dura, ma per il cibo che rimane per la vita eterna e che il Figlio dell'uomo vi dar\u00e0. Perch\u00e9 su di lui il Padre, Dio, ha messo il suo sigillo\u00bb.\nGli dissero allora: \u00abChe cosa dobbiamo compiere per fare le opere di Dio?\u00bb. Ges\u00f9 rispose loro: \u00abQuesta \u00e8 l'opera di Dio: che crediate in colui che egli ha mandato\u00bb.", "medita": "Dopo la moltiplicazione dei pani si scatena una vera e propria \u201ccaccia all'uomo\u201d della quale, secondo il suo solito, Giovanni fornisce dettagli accurati: la folla che controlla il numero delle barche, poi altre barche che arrivano da Tiberiade, la medesima folla che evidentemente studia le possibili mosse di Ges\u00f9 e che, infine, si dirige a Cafarnao pur senza aver compreso come il Signore ci possa essere arrivato, dato che non era salito sulla barca. Ed \u00e8 per questo che chiede al Maestro \u00abRabb\u00ec, quando sei venuto qua?\u00bb.\nNoi sappiamo quando e come Ges\u00f9 sia arrivato a Cafarnao ma Egli non soddisfa la curiosit\u00e0 della folla. Non \u00e8 il sensazionalismo che cerca. Piuttosto riprende l'argomento del pane, nel quale vede l'origine di tanta premura da parte della gente. Certo, il problema del pane (e del benessere materiale che esso rappresenta) \u00e8 importante, per le moltitudini di allora e di sempre. Per\u00f2 non c'\u00e8 benessere materiale che possa pienamente e durevolmente soddisfare la sete di felicit\u00e0 autentica alla quale ogni uomo anela. Ges\u00f9 lo sa meglio di noi. Egli sa bene che ogni obiettivo materiale raggiunto ci soddisfa giusto il tempo di iniziare a preoccuparci per quello successivo. Non questo tipo di cibo, dunque, ma il cibo che dura per la vita eterna. Questo \u00e8 ci\u00f2 che il Signore vuole per noi.\nE quale sarebbe questo cibo? La folla che ascolta \u00e8 ovviamente interessata\u2014e chi non lo sarebbe?\u2014a qualcosa che la metterebbe a posto per sempre. In queste prime battute del dialogo sembra che il Signore ancora non \u201cspinga sull'acceleratore\u201d. Il cibo \u00e8 proprio Lui. Ma per arrivare a questo il passaggio obbligato \u00e8 credere nell'opera di Dio. Ges\u00f9 \u00e8 colui che Dio ha mandato perch\u00e9 crediamo e perch\u00e9, credendo, abbiamo quella vita che nessun benessere materiale potr\u00e0 mai garantirci.", "riflettere": "Quanto \u00a0\u00e8 vero che l'uomo non vive di solo pane! Eppure tanto \u00e8 l'affanno per le cose di questo mondo. Misuriamoci in questo nella preghiera. Riusciamo a mettere Dio al centro prima di presentare a Lui i nostri problemi?", "preghfin": "Ges\u00f9, difendici dalle tentazioni del cibo mondano\nche ci rende schiavi, \u00e8 cibo avvelenato;\npurifica la nostra memoria, affinch\u00e9 non resti prigioniera\nnella selettivit\u00e0 egoista e mondana,\nma sia memoria viva della tua presenza\nlungo la storia del tuo popolo,\nmemoria che si fa \u201cmemoriale\u201d\ndel tuo gesto di amore redentore. Amen.\n<i>(Papa Francesco)</i>"}