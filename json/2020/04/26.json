{"day": 26, "month": 4, "year": 2020, "weekday": 7, "date_str": "domenica 26 aprile 2020", "quotes": "At 2,14.22-33; Sal 15; 1Pt 1,17-21", "curatore": "Daniela e Mauro Leoncini", "prevangelo": "", "indications": "Salterio: terza settimana", "preghiniz": "Proteggimi, o Dio: in te mi rifugio. Ho detto al Signore: \u00abIl mio Signore sei tu\u00bb.\nIl Signore \u00e8 mia parte di eredit\u00e0 e mio calice: nelle tue mani \u00e8 la mia vita.\n<i>(Salmo 15)</i>", "vangelo": "Ed ecco, in quello stesso giorno [il primo della settimana] due dei [discepoli] erano in cammino per un villaggio di nome \u00c8mmaus, distante circa undici chilometri da Gerusalemme, e conversavano tra loro di tutto quello che era accaduto. Mentre conversavano e discutevano insieme, Ges\u00f9 in persona si avvicin\u00f2 e camminava con loro. Ma i loro occhi erano impediti a riconoscerlo.\nEd egli disse loro: \u00abChe cosa sono questi discorsi che state facendo tra voi lungo il cammino?\u00bb. Si fermarono, col volto triste; uno di loro, di nome Cl\u00e8opa, gli rispose: \u00abSolo tu sei forestiero a Gerusalemme! Non sai ci\u00f2 che vi \u00e8 accaduto in questi giorni?\u00bb. Domand\u00f2 loro: \u00abChe cosa?\u00bb. Gli risposero: \u00abCi\u00f2 che riguarda Ges\u00f9, il Nazareno, che fu profeta potente in opere e in parole, davanti a Dio e a tutto il popolo; come i capi dei sacerdoti e le nostre autorit\u00e0 lo hanno consegnato per farlo condannare a morte e lo hanno crocifisso. Noi speravamo che egli fosse colui che avrebbe liberato Israele; con tutto ci\u00f2, sono passati tre giorni da quando queste cose sono accadute. Ma alcune donne, delle nostre, ci hanno sconvolti; si sono recate al mattino alla tomba e, non avendo trovato il suo corpo, sono venute a dirci di aver avuto anche una visione di angeli, i quali affermano che egli \u00e8 vivo. Alcuni dei nostri sono andati alla tomba e hanno trovato come avevano detto le donne, ma lui non l'hanno visto\u00bb.\nDisse loro: \u00abStolti e lenti di cuore a credere in tutto ci\u00f2 che hanno detto i profeti! Non bisognava che il Cristo patisse queste sofferenze per entrare nella sua gloria?\u00bb. E, cominciando da Mos\u00e8 e da tutti i profeti, spieg\u00f2 loro in tutte le Scritture ci\u00f2 che si riferiva a lui.\nQuando furono vicini al villaggio dove erano diretti, egli fece come se dovesse andare pi\u00f9 lontano. Ma essi insistettero: \u00abResta con noi, perch\u00e9 si fa sera e il giorno \u00e8 ormai al tramonto\u00bb. Egli entr\u00f2 per rimanere con loro.\nQuando fu a tavola con loro, prese il pane, recit\u00f2 la benedizione, lo spezz\u00f2 e lo diede loro. Allora si aprirono loro gli occhi e lo riconobbero. Ma egli spar\u00ec dalla loro vista. Ed essi dissero l'un l'altro: \u00abNon ardeva forse in noi il nostro cuore mentre egli conversava con noi lungo la via, quando ci spiegava le Scritture?\u00bb.\nPartirono senza indugio e fecero ritorno a Gerusalemme, dove trovarono riuniti gli Undici e gli altri che erano con loro, i quali dicevano: \u00abDavvero il Signore \u00e8 risorto ed \u00e8 apparso a Simone!\u00bb. Ed essi narravano ci\u00f2 che era accaduto lungo la via e come l'avevano riconosciuto nello spezzare il pane.", "medita": "Ancora i discepoli di Emmaus. Letto gi\u00e0 in giorno feriale, durante la settimana di Pasqua, \u00e8 un passo troppo importante perch\u00e9 la Chiesa non lo riproponga nella Liturgia festiva. La riflessione che proponiamo oggi \u00e8 di Padre Ermes Ronchi, dell'Ordine dei Servi di Maria.\nSono due, fanno strada insieme, condividono la stessa speranza al momento delusa, capaci di ascoltarsi e di accogliersi. Ed ecco che uno sconosciuto si accosta a loro, a questa piccola comunit\u00e0 che crea comunit\u00e0. Il Signore Ges\u00f9 cammina per le strade del mondo perch\u00e9 il suo cielo \u00e8 la terra, il suo cielo sono gli altri. Egli abita nei passi dei cercatori ed \u00e8 seduto alla destra di ciascuno di noi. Ti parla in colui che gi\u00e0 sta facendo strada o vita con te nella tua casa. Salvezza che ti cammina a fianco, questo \u00e8 il nome della prima donna per il primo uomo, questo pu\u00f2 essere il nome di ogni sconosciuto compagno di cammino.\nLa liturgia della strada apre la liturgia della speranza: noi speravamo che fosse lui! E dicono di una storia capita male, di un amore sfociato nel fallimento, nell'illusione. Ges\u00f9 cominci\u00f2 a spiegare che il Messia doveva soffrire, legge il dolore e l'amore, legge la vita con la parola di Dio. E l'anima dei due camminanti comincia a rasserenarsi perch\u00e9 scoprono una verit\u00e0 immensa: c'\u00e8 la mano di Dio, ed \u00e8 posata l\u00e0 dove sembra impossibile, sulla croce.\nC'\u00e8 la mano di Dio, cos\u00ec nascosta da sembrare assente, ma tesse il filo d'oro dentro la tela del mondo, lo tesse dal punto pi\u00f9 basso, dalla croce. La svolta del racconto di Emmaus viene dalla croce, come ogni svolta grande della nostra vita. La croce \u00e8 l'unica parola \u00a0da ascoltare, la parola definitiva che devo custodire, consegnare, scrutare, capire, pregare.", "riflettere": "Il Signore cammina sempre al nostro fianco. Quanto pi\u00f9 siamo capaci di fare comunione tanto pi\u00f9 siamo in grado di riconoscerlo nei volti delle persone che sono al nostro fianco, anche in quello dello sconosciuto incontrato solo per un breve istante della vita.", "preghfin": "Chiediamo al Signore, per intercessione della Vergine Maria,\ndi sciogliere la durezza dei cuori e la ristrettezza delle menti,\nperch\u00e9 siamo aperti alla sua grazia,\nalla sua verit\u00e0 e alla sua missione di bont\u00e0 e misericordia,\nche \u00e8 indirizzata a tutti, senza alcuna esclusione.\n<i>(Papa Francesco)</i>"}