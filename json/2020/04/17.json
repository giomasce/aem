{"day": 17, "month": 4, "year": 2020, "weekday": 5, "date_str": "venerd\u00ec 17 aprile 2020", "quotes": "At 4,1-12; Sal 117", "curatore": "Daniela e Mauro Leoncini", "prevangelo": "", "indications": "", "preghiniz": "Rendete grazie al Signore perch\u00e9 \u00e8 buono,\nperch\u00e9 il suo amore \u00e8 per sempre.\nDica Israele: \u00abIl suo amore \u00e8 per sempre\u00bb.\nDicano quelli che temono il Signore:\n\u00abIl suo amore \u00e8 per sempre\u00bb.\nLa pietra scartata dai costruttori\n\u00e8 divenuta la pietra d'angolo.\nQuesto \u00e8 stato fatto dal Signore:\nuna meraviglia ai nostri occhi.\nQuesto \u00e8 il giorno che ha fatto il Signore:\nrallegriamoci in esso ed esultiamo!\n<i>(Salmo 117)</i>", "vangelo": "In quel tempo, Ges\u00f9 si manifest\u00f2 di nuovo ai discepoli sul mare di Tiber\u00ecade. E si manifest\u00f2 cos\u00ec: si trovavano insieme Simon Pietro, Tommaso detto D\u00ecdimo, Natana\u00e8le di Cana di Galilea, i figli di Zebed\u00e8o e altri due discepoli. Disse loro Simon Pietro: \u00abIo vado a pescare\u00bb. Gli dissero: \u00abVeniamo anche noi con te\u00bb. Allora uscirono e salirono sulla barca; ma quella notte non presero nulla.\nQuando gi\u00e0 era l'alba, Ges\u00f9 stette sulla riva, ma i discepoli non si erano accorti che era Ges\u00f9. Ges\u00f9 disse loro: \u00abFiglioli, non avete nulla da mangiare?\u00bb. Gli risposero: \u00abNo\u00bb. Allora egli disse loro: \u00abGettate la rete dalla parte destra della barca e troverete\u00bb. La gettarono e non riuscivano pi\u00f9 a tirarla su per la grande quantit\u00e0 di pesci. Allora quel discepolo che Ges\u00f9 amava disse a Pietro: \u00ab\u00c8 il Signore!\u00bb. Simon Pietro, appena ud\u00ec che era il Signore, si strinse la veste attorno ai fianchi, perch\u00e9 era svestito, e si gett\u00f2 in mare. Gli altri discepoli invece vennero con la barca, trascinando la rete piena di pesci: non erano infatti lontani da terra se non un centinaio di metri.\nAppena scesi a terra, videro un fuoco di brace con del pesce sopra, e del pane. Disse loro Ges\u00f9: \u00abPortate un po' del pesce che avete preso ora\u00bb. Allora Simon Pietro sal\u00ec nella barca e trasse a terra la rete piena di centocinquantatr\u00e9 grossi pesci. E bench\u00e9 fossero tanti, la rete non si spezz\u00f2. Ges\u00f9 disse loro: \u00abVenite a mangiare\u00bb. E nessuno dei discepoli osava domandargli: \u00abChi sei?\u00bb, perch\u00e9 sapevano bene che era il Signore. Ges\u00f9 si avvicin\u00f2, prese il pane e lo diede loro, e cos\u00ec pure il pesce. Era la terza volta che Ges\u00f9 si manifestava ai discepoli, dopo essere risorto dai morti.", "medita": "Nel vangelo di oggi, Giovanni ci parla di sette discepoli che hanno ripreso la vecchia professione di pescatori sul mare di Galilea, forse solo in attesa di altre \u201cistruzioni\u201d da parte del Maestro, che si \u00e8 gi\u00e0 manifestato a loro altre due volte. Di ben cinque di essi ci viene detta l'identit\u00e0 e si nota che manca Andrea, fratello di Simon Pietro.\nNon facciamo fatica a comprendere quel \u201cIo vado a pescare\u201d rivolto da Pietro agli altri, segnale di uno stato d'animo gravato da mille pensieri, ansie, aspettative. La pesca in s\u00e9 non sembra importante, per lui come per gli altri sei, che si accodano prontamente: vogliono avere qualcosa da fare. L'Evangelista comunque ci informa che quella notte non presero nulla, evenienza che si rivela provvidenziale, lascia spazio all'azione di Ges\u00f9: \u00abGettate la rete\u2026\u00bb.\nAncora una volta i discepoli subito non riconoscono il Maestro. E ancora una volta non \u00e8 solo un evento miracoloso che apre loro gli occhi. L'amore si rivela sempre un argomento molto pi\u00f9 decisivo. Giovanni, il \u201cdiscepolo che Ges\u00f9 amava\u201d, se ne accorge per primo ma forse, col cuore, lo aveva gi\u00e0 capito. Egli informa Pietro, che ormai agisce da leader e va incontro al Maestro. Ora tutti sanno e \u00a0non c'\u00e8 necessit\u00e0 di far domande. Solo il Signore parla, ma il pranzo, la condivisione del pane e del pesce, avvengono in un silenzio carico di attese.\nForse qualcuno, allora come oggi, si aspettava che il Signore spiegasse il suo \u201cpiano di lavoro\u201d per il dopo. Ma il metodo di Dio \u00e8 evidentemente diverso e, di certo, pi\u00f9 incisivo. I discepoli piano piano stanno comprendendo ci\u00f2 che \u00e8 avvenuto e ci\u00f2 che dovranno fare; e soprattutto che, se Ges\u00f9 non \u00e8 con loro, ogni tipo di pesca rimane infruttuosa. Dopo Pentecoste capiranno ancora meglio e ne daranno prova con la vita.", "riflettere": "L'amore per il Signore \u00e8 garanzia che ogni nostra azione porter\u00e0 frutti. Frutti che a volte non potremo vedere, ma che il Signore raccoglier\u00e0 al tempo opportuno. Non scoraggiamoci per ogni p\u00e9sca (apparentemente) infruttuosa.", "preghfin": "Signore Ges\u00f9, che hai chiamato chi hai voluto,\nchiama molti di noi a lavorare per Te, a lavorare con Te.\nTu, che hai illuminato con la tua parola quelli che hai chiamato\ne li hai sostenuti nelle difficolt\u00e0,\nilluminaci con il dono della fede in te.\nE se chiami qualcuno di noi, per consacrarlo tutto a Te,\nil tuo amore riscaldi questa vocazione fin dal suo nascere\ne la faccia crescere e perseverare sino alla fine. Amen.\n<i>(Giovanni Paolo II)</i>"}