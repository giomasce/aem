{"day": 16, "month": 4, "year": 2020, "weekday": 4, "date_str": "gioved\u00ec 16 aprile 2020", "quotes": "At 3,11-26; Sal 8", "curatore": "Daniela e Mauro Leoncini", "prevangelo": "", "indications": "", "preghiniz": "O Signore, Signore nostro,\nquanto \u00e8 mirabile il tuo nome su tutta la terra!\nChe cosa \u00e8 mai l'uomo perch\u00e9 di lui ti ricordi,\nil figlio dell'uomo, perch\u00e9 te ne curi?\nDavvero l'hai fatto poco meno di un dio,\ndi gloria e di onore lo hai coronato.\nGli hai dato potere sulle opere delle tue mani,\ntutto hai posto sotto i suoi piedi.\nTutte le greggi e gli armenti,\ne anche le bestie della campagna,\ngli uccelli del cielo e i pesci del mare,\nogni essere che percorre le vie dei mari.\n<i>(Salmo 8)</i>", "vangelo": "In quel tempo, [i due discepoli che erano ritornati da \u00c8mmaus] narravano ci\u00f2 che era accaduto lungo la via e come l'avevano riconosciuto nello spezzare il pane.\nMentre essi parlavano di queste cose, Ges\u00f9 in persona stette in mezzo a loro e disse: \u00abPace a voi!\u00bb. Sconvolti e pieni di paura, credevano di vedere un fantasma. Ma egli disse loro: \u00abPerch\u00e9 siete turbati, e perch\u00e9 sorgono dubbi nel vostro cuore? Guardate le mie mani e i miei piedi: sono proprio io! Toccatemi e guardate; un fantasma non ha carne e ossa, come vedete che io ho\u00bb. Dicendo questo, mostr\u00f2 loro le mani e i piedi. Ma poich\u00e9 per la gioia non credevano ancora ed erano pieni di stupore, disse: \u00abAvete qui qualche cosa da mangiare?\u00bb. Gli offrirono una porzione di pesce arrostito; egli lo prese e lo mangi\u00f2 davanti a loro.\nPoi disse: \u00abSono queste le parole che io vi dissi quando ero ancora con voi: bisogna che si compiano tutte le cose scritte su di me nella legge di Mos\u00e8, nei Profeti e nei Salmi\u00bb.\nAllora apr\u00ec loro la mente per comprendere le Scritture e disse loro: \u00abCos\u00ec sta scritto: il Cristo patir\u00e0 e risorger\u00e0 dai morti il terzo giorno, e nel suo nome saranno predicati a tutti i popoli la conversione e il perdono dei peccati, cominciando da Gerusalemme. Di questo voi siete testimoni\u00bb.", "medita": "I discepoli di Emmaus rientrano precipitosamente a Gerusalemme. L'evento straordinario che hanno vissuto deve essere subito annunciato e condiviso. Trovano gli undici riuniti con altri. Dal testo lucano del giorno di ieri sappiamo che nel frattempo il Signore \u00e8 apparso anche a Simone. Allora \u00e8 tutto vero! Possiamo immaginare l'eccitazione gioiosa, alla quale fa da suggello il Signore stesso, che appare in mezzo a loro. E tuttavia\u2026\nTuttavia i discepoli sono letteralmente sconvolti e pieni di paura. Questo, ancora una volta, fa davvero riflettere sulla \u201csolidit\u00e0 dei racconti\u201d. \u201cQuesti qui\u201d davvero non se l'aspettavano proprio la resurrezione! E candidamente lo ammettono. Ce ne vuole per convincerli; il Signore deve mostrare quelle mani e quei piedi cos\u00ec brutalmente lacerati durante il supplizio. Niente, non \u00e8 sufficiente! San Luca ci informa che dalla paura i discepoli passano alla gioia e allo stupore ma che ancora non credono. Allora Ges\u00f9 chiede di poter mangiare, esercizio evidentemente impossibile per un fantasma! Ed \u00e8 interessante notare che neppure a questo punto Luca ci informa di una resa dei discepoli all'evidenza.\nPerch\u00e9 i discepoli non capiscono? Cos\u00ec profondamente immersi nella religiosit\u00e0 del popolo prediletto, forse essi non riescono a vedere nelle scritture una convergenza verso quel profeta galileo, seppur immenso. \u00a0Troppo diverso da quel che tutti si aspettavano. Realt\u00e0 e scritture per\u00f2 non sono in contrasto e Ges\u00f9 non ha fallito. Il Cristo doveva patire e poi risorgere per fondare un Regno nuovo, non per restaurare quello di Israele. Ma per far comprendere questo ci vuole un intervento diretto del Maestro. Ges\u00f9 dunque apre le loro menti e i discepoli, finalmente, capiscono.", "riflettere": "In quale modo si consolida la mia adesione al Signore? Con fatti eclatanti o nel silenzio della riflessione personale? Quale spazio gli lascio perch\u00e9 Lui possa aprirmi la mente?", "preghfin": "Senza di te, Signore,\nvana sarebbe la nostra preghiera,\ne illusoria la nostra speranza di pace.\nMa Tu sei vivo e operi per noi\ne con noi, Tu, nostra pace!\n<i>(Papa Francesco)</i>"}