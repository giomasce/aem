{"date": "2020/04/10", "date_str": "venerd\u00ec 10 aprile 2020", "quotes": "Is 52,13-53,12; Sal 30; Eb 4,14-16;5,7-9", "author": "Daniela e Mauro Leoncini", "pregospel": "Riportiamo solo uno breve pezzo della Passione secondo Giovanni", "indications": "Venerd\u00ec santo", "preghiniz": "\u00abDio mio, Dio mio, perch\u00e9 mi hai abbandonato?\nTu sei lontano dalla mia salvezza\u00bb:\nMi scherniscono quelli che mi vedono,\nstorcono le labbra, scuotono il capo:\n\u00abSi \u00e8 affidato al Signore, lui lo scampi;\nlo liberi, se \u00e8 suo amico\u00bb.\nUn branco di cani mi circonda,\nmi assedia una banda di malvagi;\nhanno forato le mie mani e i miei piedi,\nposso contare tutte le mie ossa.\n(Salmo 21)", "vangelo": "Essi presero Ges\u00f9 ed egli, portando la croce, si avvi\u00f2 verso il luogo detto del Cranio, in ebraico G\u00f2lgota, dove lo crocifissero e con lui altri due, uno da una parte e uno dall\u2019altra, e Ges\u00f9 in mezzo. Pilato compose anche l\u2019iscrizione e la fece porre sulla croce; vi era scritto: \u00abGes\u00f9 il Nazareno, il re dei Giudei\u00bb. Molti Giudei lessero questa iscrizione, perch\u00e9 il luogo dove Ges\u00f9 fu crocifisso era vicino alla citt\u00e0; era scritta in ebraico, in latino e in greco. I capi dei sacerdoti dei Giudei dissero allora a Pilato: \u00abNon scrivere: \u201cIl re dei Giudei\u201d, ma: \u201cCostui ha detto: Io sono il re dei Giudei\u201d\u00bb. Rispose Pilato: \u00abQuel che ho scritto, ho scritto\u00bb.\nI soldati poi, quando ebbero crocifisso Ges\u00f9, presero le sue vesti, ne fecero quattro parti \u2013 una per ciascun soldato \u2013, e la tunica. Ma quella tunica era senza cuciture, tessuta tutta d\u2019un pezzo da cima a fondo. Perci\u00f2 dissero tra loro: \u00abNon stracciamola, ma tiriamo a sorte a chi tocca\u00bb. Cos\u00ec si compiva la Scrittura, che dice: \u00abSi sono divisi tra loro le mie vesti e sulla mia tunica hanno gettato la sorte\u00bb. E i soldati fecero cos\u00ec.\nStavano presso la croce di Ges\u00f9 sua madre, la sorella di sua madre, Maria madre di Cl\u00e8opa e Maria di M\u00e0gdala. Ges\u00f9 allora, vedendo la madre e accanto a lei il discepolo che egli amava, disse alla madre: \u00abDonna, ecco tuo figlio!\u00bb. Poi disse al discepolo: \u00abEcco tua madre!\u00bb. E da quell\u2019ora il discepolo l\u2019accolse con s\u00e9.\nDopo questo, Ges\u00f9, sapendo che ormai tutto era compiuto, affinch\u00e9 si compisse la Scrittura, disse: \u00abHo sete\u00bb. Vi era l\u00ec un vaso pieno di aceto; posero perci\u00f2 una spugna, imbevuta di aceto, in cima a una canna e gliela accostarono alla bocca. Dopo aver preso l\u2019aceto, Ges\u00f9 disse: \u00ab\u00c8 compiuto!\u00bb. E, chinato il capo, consegn\u00f2 lo spirito.", "medita": "Venerd\u00ec Santo. Dopo l'umilt\u00e0, ecco l'amore sconfinato di Dio per l'uomo. Una grande santa, Caterina da Siena, diceva, guardando il crocifisso: \u00abChi \u00e8 quello stolto bestiale che, vedendosi cos\u00ec amato, non ami a sua volta?\u00bb La risposta, sappiamo, non \u00e8 scontata.\nGes\u00f9 ha portato l'amore, Ges\u00f9 ha rivelato un Dio che \u00e8 amore, Ges\u00f9 ha mostrato che cosa voglia dire amare fino alle estreme conseguenze, amare senza ricevere nulla in cambio. Eppure Cristo e quella Croce su cui Egli \u00e8 salito sono e saranno sempre \u201csegno di contraddizione\u201d. \u00c8 impossibile non riflettere, alla luce di due millenni di storia cristiana, sulla verit\u00e0 di quelle parole profetiche pronunziate dal vecchio Simeone. Allora se la sapienza del mondo illude che l'uomo possa darsi da solo la salvezza, noi rimaniamo fermi sulla stoltezza della Croce di Cristo, la sola che quella salvezza davvero pu\u00f2 darci. S\u00ec, \u00abnoi ti adoriamo o Cristo e ti benediciamo, perch\u00e9 con la tua Santa Croce hai redento il mondo.\u00bb\nCerto, la croce, la nostra croce personale ci fa paura. Di fronte alla sofferenza, nostra e dei nostri cari, ci ribelliamo, a volte arriviamo persino a rimproverare Dio. Ma non ci sono altre vie che conducano alla vita vera; \u00e8 proprio dalla porta stretta che dobbiamo passare. \u00c8 importante allora guardare ancora a Ges\u00f9 e a sua Madre, come soli veri modelli. Anche Ges\u00f9 ha avuto paura della croce, e allora non dobbiamo vergognarci se anche noi ne siamo spaventati. Ges\u00f9 per\u00f2 ha avuto fiducia nell'amore sconfinato del Padre, e per questo alla sua volont\u00e0 si \u00e8 abbandonato. E dunque anche noi dobbiamo avere la certezza che la croce non sar\u00e0 l'ultima parola. Facile a dirsi. Ci aiuti Maria, che le sue croci ha sempre accettato con fede, Lei, Madre della speranza.", "riflettere": "A Dio possiamo chiedere tutto e spesso chiediamo proprio di tutto. Egli poi, nei tempi e nei modi che pi\u00f9 si addicono alla nostra salute spirituale, ci concede ci\u00f2 che per noi \u00e8 bene. Quante volte per\u00f2 gli chiediamo la grazia di saper accettare la croce? Quante di aumentare la nostra fede nel suo amore di Padre provvidente?", "preghfin": "Non c'\u00e8 amore pi\u00f9 grande\ndi quello della croce;\nnon c'\u00e8 libert\u00e0 pi\u00f9 vera\ndi quella dell'amore;\nnon c'\u00e8 fraternit\u00e0 pi\u00f9 piena\ndi quella che nasce\ndalla croce di Ges\u00f9.\n<i>(Giovanni Paolo II)</i>"}