{"date": "2020/04/05", "date_str": "domenica 5 aprile 2020", "quotes": "Is 50,4-7; Sal 21; Fil 2,6-11; Mt 26,14-27,66", "author": "Daniela e Mauro Leoncini", "pregospel": "Riportiamo il Vangelo letto durante la Processione delle Palme", "indications": "Domenica delle Palme", "preghiniz": "Un branco di cani mi circonda,\nmi accerchia una banda di malfattori;\nhanno scavato le mie mani e i miei piedi.\nPosso contare tutte le mie ossa.\nSi dividono le mie vesti,\nsulla mia tunica gettano la sorte.\nMa tu, Signore, non stare lontano,\nmia forza, vieni presto in mio aiuto.\n<i>(Salmo 21)</i>", "vangelo": "Quando furono vicini a Gerusalemme e giunsero presso B\u00e8tfage, verso il monte degli Ulivi, Ges\u00f9 mand\u00f2 due discepoli, dicendo loro: \u00abAndate nel villaggio di fronte a voi e subito troverete un'asina, legata, e con essa un puledro. Slegateli e conduceteli da me. E se qualcuno vi dir\u00e0 qualcosa, rispondete: \u201cIl Signore ne ha bisogno, ma li rimander\u00e0 indietro subito\u201d\u00bb. Ora questo avvenne perch\u00e9 si compisse ci\u00f2 che era stato detto per mezzo del profeta: \u00abDite alla figlia di Sion: \u201cEcco, a te viene il tuo re, mite, seduto su un'asina e su un puledro, figlio di una bestia da soma\u201d\u00bb.\nI discepoli andarono e fecero quello che aveva ordinato loro Ges\u00f9: condussero l'asina e il puledro, misero su di essi i mantelli ed egli vi si pose a sedere. La folla, numerosissima, stese i propri mantelli sulla strada, mentre altri tagliavano rami dagli alberi e li stendevano sulla strada. La folla che lo precedeva e quella che lo seguiva, gridava: \u00abOsanna al figlio di Davide! Benedetto colui che viene nel nome del Signore! Osanna nel pi\u00f9 alto dei cieli!\u00bb.\nMentre egli entrava in Gerusalemme, tutta la citt\u00e0 fu presa da agitazione e diceva: \u00abChi \u00e8 costui?\u00bb. E la folla rispondeva: \u00abQuesti \u00e8 il profeta Ges\u00f9, da N\u00e0zaret di Galilea\u00bb.", "medita": "L'inizio del Vangelo di oggi, con l'episodio dei discepoli che si procurano l'asinello, \u00e8 ricco di richiami al Vecchio Testamento e di riferimenti alla regalit\u00e0 di Ges\u00f9. Una regalit\u00e0 pacifica e per questo non umanamente ipotizzabile come duratura e universale. Su quel \u201cpuledro, figlio di una bestia da soma\u201d Ges\u00f9 entra poi in Gerusalemme, circondato da ali di folla festante.\nDagli \u201cOsanna\u201d della Domenica delle Palme alla solitudine del Venerdi Santo passa poco ed \u00e8 un cambio di scena sul quale vale la pena di ragionare, proprio oggi, nel giorno del tripudio. Ges\u00f9 lo dir\u00e0 a Pilato: \u00a0\u00abIl mio regno non \u00e8 di questo mondo\u00bb. E tuttavia gli stessi discepoli, su questo pi\u00f9 volte rimproverati dal Signore, e la folla osannante di oggi dovevano intenderlo proprio in questo modo. Se il venerd\u00ec di passione spariscono tutti sembra infatti la conferma di quali fossero le speranze: aspettative terrene che, una volta deluse, producono gli effetti umani che la storia continuamente ci mostra, fra i quali, naturalmente, l'infedelt\u00e0 verso chi \u00e8 stato sconfitto.\nDi l\u00ec a poco Ges\u00f9 salir\u00e0 sulla croce, simbolo di sconfitta totale. Eppure, mentre tutti i regni e gli imperi umani crollano, il regno di cui Egli \u00e8 re si \u00e8 davvero esteso nello spazio e nel tempo. \u00a0Alla luce di quanto accaduto nei secoli successivi, \u00e8 interessante riflettere sulle considerazioni che Napoleone Bonaparte, proprio un \u201cgrande\u201d secondo il mondo, faceva alla sera della propria vita: \u00abPotete concepire un morto che fa conquiste con un esercito fedele e del tutto devoto alla sua memoria? Potete concepire un fantasma che ha soldati senza paga, senza speranza per questo mondo e che ispira loro la perseveranza e la sopportazione di ogni genere di privazione? Questa \u00e8 la storia dell'invasione e della conquista del mondo da parte del cristianesimo\u00bb.\nLa debolezza di Dio \u00e8 davvero pi\u00f9 forte di tutta la forza dei grandi della terra.", "riflettere": "Quanto fascino esercitano in noi grandezza, onore e forza umane rispetto alla volont\u00e0 di piccolezza, umilt\u00e0 e mitezza? Quanto ci riconosciamo sudditi del Re \u201cmite, seduto su un'asina e su un puledro, figlio di una bestia da soma\u201d?", "preghfin": "Ges\u00f9, Unigenito del Padre,\npieno di grazia e di verit\u00e0,\nluce che illumina ogni uomo,\ndona a chi ti cerca con cuore sincero l'abbondanza della tua vita.\nA te, Redentore dell'uomo, principio e fine del tempo e del cosmo,\nal Padre, fonte inesauribile d'ogni bene,\nallo Spirito Santo, sigillo dell'infinito amore,\nogni onore e gloria nei secoli eterni. Amen.\n<i>(San Giovanni Paolo II)</i>"}