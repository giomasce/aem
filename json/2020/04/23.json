{"date": "2020/04/23", "date_str": "gioved\u00ec 23 aprile 2020", "quotes": "At 5,27-33; Sal 33", "author": "Daniela e Mauro Leoncini", "pregospel": "", "indications": "", "preghiniz": "Benedir\u00f2 il Signore in ogni tempo,\nsulla mia bocca sempre la sua lode.\nGustate e vedete com'\u00e8 buono il Signore;\nbeato l'uomo che in lui si rifugia.\nIl volto del Signore contro i malfattori,\nper eliminarne dalla terra il ricordo.\nGridano i giusti e il Signore li ascolta,\nli libera da tutte le loro angosce.\nIl Signore \u00e8 vicino a chi ha il cuore spezzato,\negli salva gli spiriti affranti.\nMolti sono i mali del giusto,\nma da tutti lo libera il Signore.\n<i>(Salmo 33)</i>", "vangelo": "Chi viene dall'alto \u00e8 al di sopra di tutti; ma chi viene dalla terra, appartiene alla terra e parla secondo la terra. Chi viene dal cielo \u00e8 al di sopra di tutti. Egli attesta ci\u00f2 che ha visto e udito, eppure nessuno accetta la sua testimonianza. Chi ne accetta la testimonianza, conferma che Dio \u00e8 veritiero. Colui infatti che Dio ha mandato dice le parole di Dio: senza misura egli d\u00e0 lo Spirito.\nIl Padre ama il Figlio e gli ha dato in mano ogni cosa. Chi crede nel Figlio ha la vita eterna; chi non obbedisce al Figlio non vedr\u00e0 la vita, ma l'ira di Dio rimane su di lui.", "medita": "Siamo all'ultima parte della preziosa antologia che Giovanni ha conservato nella memoria e riportato nel suo vangelo riguardo i discorsi del Signore a Nicodemo. Qui, senza mezzi termini, Ges\u00f9 attesta la funzione vicaria che il Padre stesso gli ha conferito. Egli si rivolge agli uomini di tutti i tempi, proprio come un maestro, anzi come l'unico Maestro: noi possiamo teorizzare Dio, possiamo anche intuire qualcosa di retto della sua natura, ma per quanti sforzi facciamo parleremo sempre secondo la terra e non per conoscenza diretta. Solo Ges\u00f9, che viene dal Padre, conosce davvero il Padre e dunque solo Lui pu\u00f2 rivelarci davvero chi sia Dio. Ges\u00f9 sar\u00e0 sempre il segno di contraddizione che pi\u00f9 volte ci viene rappresentato nei vangeli. Qualcuno ne accetta la testimonianza, e cos\u00ec si fa un'immagine veritiera di Dio, e qualcuno no. Ma, in quest'ultimo caso, il rischio enorme \u00e8 quello di rifiutare Dio o di crearsene uno di comodo, per nulla somigliante a quello vero, un dio per tutte le stagioni.\nMa Ges\u00f9 va oltre. Egli non \u00e8 solo il testimone diretto, Egli \u00e8 l'amato, il prediletto da Dio e al quale Dio ha messo in mano ogni cosa, gli ha conferito tutte le sue funzioni. Attenzione dunque, perch\u00e9 Ges\u00f9 \u00e8 il Re di cui ci parla il vangelo di Matteo. \u00c8 lui che, al tempo dovuto, separer\u00e0 le pecore dai capri, e lo far\u00e0 con il potere assoluto di un Re, contro le cui decisioni non si potr\u00e0 andare in appello. Bisogna dunque che quanti lo hanno conosciuto obbediscano al Figlio altrimenti non potranno accampare scuse di ignoranza riguardo la volont\u00e0 di Dio. E chi non ha conosciuto il Figlio? La domanda viene alla mente da sola, inutile negarlo. Ma \u00e8 anche inutile, e pure presuntuoso, sondare le vie dello Spirito; a noi, che molto abbiamo ricevuto, basti sapere che di molto dovremo rendere conto.", "riflettere": "La mia immagine di Dio \u00e8 sempre aderente alla rivelazione che di Lui ci ha data Ges\u00f9? Quanto mi impegno per una sempre pi\u00f9 piena conoscenza delle verit\u00e0 della fede che professo?", "preghfin": "Cristo \u00e8 il Maestro che rivela Dio all'umanit\u00e0\ne l'umanit\u00e0 a se stessa.\nEgli \u00e8 il Maestro che salva, santifica e guida;\nche vive, che parla, risuscita, muove,\nraddrizza, giudica, perdona\ne ci accompagna ogni giorno sulla strada della storia,\nil Maestro che torner\u00e0 nella gloria.\n<i>(Giovanni Paolo II)</i>"}