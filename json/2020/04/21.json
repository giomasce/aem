{"date": "2020/04/21", "date_str": "marted\u00ec 21 aprile 2020", "quotes": "At 4,32-37; Sal 92", "author": "Daniela e Mauro Leoncini", "pregospel": "", "indications": "", "preghiniz": "Manda la tua verit\u00e0 e la tua luce;\nsiano esse a guidarmi,\nmi portino al tuo monte santo e alle tue dimore.\nVerr\u00f2 all'altare di Dio,\nal Dio della mia gioia, del mio giubilo.\nA te canter\u00f2 con la cetra, Dio, Dio mio.\nPerch\u00e9 ti rattristi, anima mia,\nperch\u00e9 su di me gemi?\nSpera in Dio: ancora potr\u00f2 lodarlo,\nlui, salvezza del mio volto e mio Dio.\n<i>(Salmo 42)</i>", "vangelo": "In quel tempo, Ges\u00f9 disse a Nicod\u00e8mo: \u00abNon meravigliarti se ti ho detto: dovete nascere dall'alto. Il vento soffia dove vuole e ne senti la voce, ma non sai da dove viene n\u00e9 dove va: cos\u00ec \u00e8 chiunque \u00e8 nato dallo Spirito\u00bb.\nGli replic\u00f2 Nicod\u00e8mo: \u00abCome pu\u00f2 accadere questo?\u00bb. Gli rispose Ges\u00f9: \u00abTu sei maestro di Israele e non conosci queste cose? In verit\u00e0, in verit\u00e0 io ti dico: noi parliamo di ci\u00f2 che sappiamo e testimoniamo ci\u00f2 che abbiamo veduto; ma voi non accogliete la nostra testimonianza. Se vi ho parlato di cose della terra e non credete, come crederete se vi parler\u00f2 di cose del cielo? Nessuno \u00e8 mai salito al cielo, se non colui che \u00e8 disceso dal cielo, il Figlio dell'uomo. E come Mos\u00e8 innalz\u00f2 il serpente nel deserto, cos\u00ec bisogna che sia innalzato il Figlio dell'uomo, perch\u00e9 chiunque crede in lui abbia la vita eterna\u00bb.", "medita": "Sembra che Nicodemo inizi a perdere qualche certezza. Quel suo \u00abCome pu\u00f2 accadere questo?\u00bb sembra sincero; di certo suona meno ironico della battuta precedente sulla impossibile rinascita dal grembo della madre. Semmai ora pare che sia Ges\u00f9 a sfidare Nicodemo ad una riflessione sul ruolo che egli \u00a0occupa: \u00abTu sei maestro di Israele e non conosci queste cose?\u00bb. Sta di fatto che, dopo questa domanda di Nicodemo, il gi\u00e0 poco strutturato dialogo si interrompe.\nNicodemo ora tace, mentre Ges\u00f9 sembra puntare diritto verso l'allusione alla croce. I segni che Egli ha compiuto non sono stati sufficienti. La gente non ha creduto che venissero da Dio o altrimenti, ammettendone l'origine divina, non ha voluto dare attendibilit\u00e0 a chi, pur affermando di discendere dal Cielo, presentava un Dio cos\u00ec \u201coriginale\u201d. Se dunque l'opera, i segni e la predicazione, non \u00e8 bastata, allora ci vuole un innalzamento. E adesso noi sappiamo ci\u00f2 che sicuramente a Nicodemo, e probabilmente pure a Giovanni, in quel momento sfuggiva, di quale innalzamento Ges\u00f9 stesse parlando.\nS\u00ec, tutti i bei discorsi, l'esaltazione di un metro diverso per la beatitudine, un'intensa vita di preghiera, gli stessi miracoli, le guarigioni, il pane per le moltitudini\u2026 Tutto ci\u00f2 non poteva bastare. Bisogna mettere in gioco la vita per essere veramente credibili e Dio doveva e voleva essere credibile fino in fondo. S\u00ec, \u00abbisogna che sia innalzato il Figlio dell'uomo, perch\u00e9 chiunque crede in lui abbia la vita eterna\u00bb.", "riflettere": "Per essere credibili bisogna essere veri. E per amore della Verit\u00e0 quanto siamo disposti a \u201cmetterci\u201d? Se non la vita (che in Occidente non sembra ancora essere a rischio), almeno la nostra \u201creputazione\u201d?", "preghfin": "Signore Ges\u00f9 Cristo, ti sei fatto inchiodare sulla croce,\naccettando la terribile crudelt\u00e0 di questo dolore,\nla distruzione del tuo corpo e della tua dignit\u00e0.\nTi sei fatto inchiodare,\nhai sofferto senza fughe e senza compromessi.\nAiutaci a non fuggire di fronte\na ci\u00f2 che siamo chiamati ad adempiere.\nAiutaci a farci legare strettamente a te.\nAiutaci a smascherare quella falsa libert\u00e0\nche ci vuole allontanare da te.\nAiutaci ad accettare la tua libert\u00e0 \u201clegata\u201d\ne a trovare nello stretto legame con te la vera libert\u00e0.\n<i>(Benedetto XVI)</i>"}