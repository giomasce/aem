{"date": "2020/04/01", "date_str": "mercoled\u00ec 1 aprile 2020", "quotes": "Dn 3,14-20.46-50.91-92.95; Dn 3,52-56", "author": "Daniela e Mauro Leoncini", "pregospel": "", "indications": "Tempo di quaresima\nSalterio: prima settimana", "preghiniz": "Benedetto sei tu, Signore, Dio dei padri nostri.\nBenedetto il tuo nome glorioso e santo.\nBenedetto sei tu nel tuo tempio santo, glorioso.\nBenedetto sei tu sul trono del tuo regno.\nBenedetto sei tu che penetri con lo sguardo gli abissi\ne siedi sui cherubini.\nBenedetto sei tu nel firmamento del cielo.", "vangelo": "In quel tempo, Ges\u00f9 disse a quei Giudei che gli avevano creduto: \u00abSe rimanete nella mia parola, siete davvero miei discepoli; conoscerete la verit\u00e0 e la verit\u00e0 vi far\u00e0 liberi\u00bb. Gli risposero: \u00abNoi siamo discendenti di Abramo e non siamo mai stati schiavi di nessuno. Come puoi dire: \u201cDiventerete liberi\u201d?\u00bb.\nGes\u00f9 rispose loro: \u00abIn verit\u00e0, in verit\u00e0 io vi dico: chiunque commette il peccato \u00e8 schiavo del peccato. Ora, lo schiavo non resta per sempre nella casa; il figlio vi resta per sempre. Se dunque il Figlio vi far\u00e0 liberi, sarete liberi davvero. So che siete discendenti di Abramo. Ma intanto cercate di uccidermi perch\u00e9 la mia parola non trova accoglienza in voi. Io dico quello che ho visto presso il Padre; anche voi dunque fate quello che avete ascoltato dal padre vostro\u00bb.\nGli risposero: \u00abIl padre nostro \u00e8 Abramo\u00bb. Disse loro Ges\u00f9: \u00abSe foste figli di Abramo, fareste le opere di Abramo. Ora invece voi cercate di uccidere me, un uomo che vi ha detto la verit\u00e0 udita da Dio. Questo, Abramo non l'ha fatto. Voi fate le opere del padre vostro\u00bb.\nGli risposero allora: \u00abNoi non siamo nati da prostituzione; abbiamo un solo padre: Dio!\u00bb. Disse loro Ges\u00f9: \u00abSe Dio fosse vostro padre, mi amereste, perch\u00e9 da Dio sono uscito e vengo; non sono venuto da me stesso, ma lui mi ha mandato\u00bb.", "medita": "Non \u00e8 stato facile per Pietro e per i discepoli, che pure hanno seguito Ges\u00f9 nella sua missione, credere che Lui fosse il Signore. E non lo \u00e8 neppure per i Giudei di cui ci parla il vangelo di oggi. Giovanni, a dire il vero, ci informa che questi ultimi gli avevano creduto; e tuttavia il seguito della narrazione sembra contraddire questa affermazione. L'Evangelista qui si \u00e8 forse sbagliato? Non c'\u00e8 da pensarlo. \u00c8 piuttosto l'asticella della fede ad essere alta. Troppo alta per gli \u00a0interlocutori odierni del Signore, che non riescono a superare il livello delle \u201celiminatorie\u201d.\nS\u00ec, pi\u00f9 che credere quei Giudei a Ges\u00f9 avevano dato un po' di credito; in fondo non si potevano ignorare le opere straordinarie che Egli aveva compiuto. Essi per\u00f2 non erano in sincera ricerca, non erano disposti a seguire il Signore partendo da una presa di coscienza autentica della propria condizione esistenziale.\nLa salvezza che Ges\u00f9 offre a tutti non pu\u00f2 partire se non dalla verit\u00e0 di riconoscersi peccatori. Nel colloquio riportato da Giovanni, il Signore mostra ai suoi interlocutori quale sia tale condizione e dice su di loro una verit\u00e0 che essi giudicano inaccettabile: non la filiazione che, per il tramite di Abramo, riconduce a Dio, bens\u00ec la filiazione che, mediante la menzogna e la volont\u00e0 omicida, riconduce al demonio, colui che \u00e8 il padre stesso della menzogna. Su questa pietra d'inciampo quel barlume di fede dei Giudei si dissolve.\nCome altrove, qui non c'\u00e8 l'umilt\u00e0 del pubblicano ai margini del tempio, che verr\u00e0 giustificato da Dio, bens\u00ec la superbia del fariseo che, in prima fila, si giustifica da solo. Viene ancora in mente Zaccheo, figura che si pone come antitesi ai Giudei odierni. Le porte della salvezza per quest'uomo disprezzato si spalancano proprio nel momento in cui egli apre gli occhi sulla sua condizione. Al Signore non serve altro.", "riflettere": "Non possiamo sottrarci ad un riflessione onesta. Siamo come \u201cquei Giudei\u201d o ci sforziamo di conoscere la verit\u00e0 della nostra situazione spirituale? Che cosa non ci piace di noi che non siamo disposti a sentirci dire?", "preghfin": "La \u201cmondanit\u00e0 spirituale\u201d\n\u00e8 il pericolo pi\u00f9 grande per la chiesa,\nper noi che siamo nella chiesa\u2026\nLa mondanit\u00e0 spirituale \u00e8 mettere al centro se stessi.\n\u00e8 quello che Ges\u00f9 vede in atto tra i farisei:\n\u201cVoi che vi date gloria,\nche date gloria a voi stessi, gli uni agli altri\u201d.\n<i>(Papa Francesco)</i>"}