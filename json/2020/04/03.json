{"day": 3, "month": 4, "year": 2020, "weekday": 5, "date_str": "venerd\u00ec 3 aprile 2020", "quotes": "Ger 20,10-13; Sal 17", "curatore": "Daniela e Mauro Leoncini", "prevangelo": "", "indications": "", "preghiniz": "Mio Dio, mia rupe, in cui mi rifugio;\nmio scudo, mia potente salvezza e mio baluardo.\nInvoco il Signore, degno di lode,\ne sar\u00f2 salvato dai miei nemici.\nNell'angoscia invocai il Signore,\nnell'angoscia gridai al mio Dio:\ndal suo tempio ascolt\u00f2 la mia voce,\na lui, ai suoi orecchi, giunse il mio grido.\n<i>(Salmo 17)</i>", "vangelo": "In quel tempo, i Giudei raccolsero delle pietre per lapidare Ges\u00f9. Ges\u00f9 disse loro: \u00abVi ho fatto vedere molte opere buone da parte del Padre: per quale di esse volete lapidarmi?\u00bb.\nGli risposero i Giudei: \u00abNon ti lapidiamo per un'opera buona, ma per una bestemmia: perch\u00e9 tu, che sei uomo, ti fai Dio\u00bb. Disse loro Ges\u00f9: \u00abNon \u00e8 forse scritto nella vostra Legge: \u201cIo ho detto: voi siete d\u00e8i\u201d? Ora, se essa ha chiamato d\u00e8i coloro ai quali fu rivolta la parola di Dio \u2013 e la Scrittura non pu\u00f2 essere annullata \u2013, a colui che il Padre ha consacrato e mandato nel mondo voi dite: \u201cTu bestemmi\u201d, perch\u00e9 ho detto: \u201cSono Figlio di Dio\u201d? Se non compio le opere del Padre mio, non credetemi; ma se le compio, anche se non credete a me, credete alle opere, perch\u00e9 sappiate e conosciate che il Padre \u00e8 in me, e io nel Padre\u00bb.\nAllora cercarono nuovamente di catturarlo, ma egli sfugg\u00ec dalle loro mani.\nRitorn\u00f2 quindi nuovamente al di l\u00e0 del Giordano, nel luogo dove prima Giovanni battezzava, e qui rimase. Molti andarono da lui e dicevano: \u00abGiovanni non ha compiuto nessun segno, ma tutto quello che Giovanni ha detto di costui era vero\u00bb. E in quel luogo molti credettero in lui.", "medita": "La premessa al brano del vangelo di oggi \u00e8 la richiesta dei Giudei: \u00a0\u00abSe tu sei il Cristo, dillo a noi apertamente\u00bb. La risposta del Signore \u00e8 articolata ma \u00e8 la conclusione \u00abIo e il Padre siamo una cosa sola\u00bb che fa scattare l'impulso omicida che apre la pericope odierna.\nSe provassimo a metterci nei panni dei Giudei del tempo di Ges\u00f9, forse qualche attenuante generica potremmo concederla. Il Signore per\u00f2 sfida quei Giudei sul piano della ragione, invitandoli a dare una spiegazione delle opere da Lui compiute. Queste, evidentemente, dovevano essere ormai ben note e, almeno in alcuni Giudei, aver provocato oneste riflessioni: \u00abPu\u00f2 forse un demonio aprire gli occhi ai ciechi?\u00bb (Gv 10, 21).\nAncora una volta, si impone quella grande verit\u00e0 che, nella cosiddetta parabola del povero Lazzaro e del \u201cricco epulone\u201d (Lc 16, 19--31), \u00e8 cos\u00ec sinteticamente espressa da Abramo: \u00abNon saranno persuasi neanche se uno risorgesse dai morti\u00bb. Le opere straordinarie compiute da Ges\u00f9, ma anche quelle che, come segni preziosi, impreziosiscono la storia della Chiesa, aiutano la fede di chi \u00e8 gi\u00e0 in ricerca di senso ma, al contrario, disturbano la quiete di chi \u00e8 sazio del presente. Di l\u00ec a poco Ges\u00f9 resusciter\u00e0 Lazzaro di Betania e si vedr\u00e0 bene la diversa gamma di reazioni che questo segno susciter\u00e0 in coloro che ne saranno testimoni.\nI Giudei che rifiutano qui di riflettere seriamente sul mistero di Ges\u00f9 cercano poi di catturarlo, senza successo. Come il Signore riesca a sottrarsi, l'Evangelista non dice. Certo, non \u00e8 ancora giunta l'Ora ed \u00e8 possibile che, fra le azioni umane che, spesso involontariamente, concorrono alla realizzazione dei progetti di Dio, ci sia stato anche un intervento di quegli \u201caltri\u201d Giudei, quelli che invece si interrogavano su chi fosse davvero quel singolare profeta. Ma il tempo stabilito verr\u00e0 e allora i Giudei lo prenderanno.", "riflettere": "Dio conosce le nostre debolezze e la fatica del credere. E ci aiuta con segni che possono rafforzare la nostra fede. Quali segni ho riconosciuto nella mia vita? Quali sono stati i pi\u00f9 importanti nel mio cammino personale di adesione a Cristo?", "preghfin": "O Signore, manda alla tua Chiesa\nanche nel nostro tempo maestri di verit\u00e0,\nche siano capaci di spiegare e di annunciare agli uomini\nin modo adeguato il lieto messaggio del Vangelo,\nmediante la parola e l'esempio di una vita santa.\n<i>(San Giovanni Paolo II)</i>"}