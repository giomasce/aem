{"day": 14, "month": 4, "year": 2020, "weekday": 2, "date_str": "marted\u00ec 14 aprile 2020", "quotes": "At 2,36-41; Sal 32", "quote_vangelo": "secondo Giovanni (20,11-18)", "curatore": "Daniela e Mauro Leoncini", "prevangelo": "", "indications": "", "preghiniz": "Retta \u00e8 la parola del Signore\ne fedele ogni sua opera.\nEgli ama la giustizia e il diritto;\ndell'amore del Signore \u00e8 piena la terra.\nEcco, l'occhio del Signore \u00e8 su chi lo teme,\nsu chi spera nel suo amore,\nper liberarlo dalla morte\ne nutrirlo in tempo di fame.\nL'anima nostra attende il Signore:\negli \u00e8 nostro aiuto e nostro scudo.\nSu di noi sia il tuo amore, Signore,\ncome da te noi speriamo.\n<i>(Salmo 32)</i>", "vangelo": "In quel tempo, Maria stava all'esterno, vicino al sepolcro, e piangeva. Mentre piangeva, si chin\u00f2 verso il sepolcro e vide due angeli in bianche vesti, seduti l'uno dalla parte del capo e l'altro dei piedi, dove era stato posto il corpo di Ges\u00f9. Ed essi le dissero: \u00abDonna, perch\u00e9 piangi?\u00bb. Rispose loro: \u00abHanno portato via il mio Signore e non so dove l'hanno posto\u00bb.\nDetto questo, si volt\u00f2 indietro e vide Ges\u00f9, in piedi; ma non sapeva che fosse Ges\u00f9. Le disse Ges\u00f9: \u00abDonna, perch\u00e9 piangi? Chi cerchi?\u00bb. Ella, pensando che fosse il custode del giardino, gli disse: \u00abSignore, se l'hai portato via tu, dimmi dove l'hai posto e io andr\u00f2 a prenderlo\u00bb. Ges\u00f9 le disse: \u00abMaria!\u00bb. Ella si volt\u00f2 e gli disse in ebraico: \u00abRabbun\u00ec!\u00bb \u2013 che significa: \u00abMaestro!\u00bb. Ges\u00f9 le disse: \u00abNon mi trattenere, perch\u00e9 non sono ancora salito al Padre; ma va' dai miei fratelli e di' loro: \u201cSalgo al Padre mio e Padre vostro, Dio mio e Dio vostro\u201d\u00bb.\nMaria di M\u00e0gdala and\u00f2 ad annunciare ai discepoli: \u00abHo visto il Signore!\u00bb e ci\u00f2 che le aveva detto.", "medita": "Siamo ancora al mattino di Pasqua. Pietro e Giovanni sono entrati nel sepolcro. Maria aspetta fuori, forse per paura, forse per rispetto, e piange. Ma \u00e8 proprio lei la beneficiaria dell'incredibile privilegio di vedere per prima il Signore risorto. La scena descritta da Giovanni \u00e8 di straordinaria efficacia e ricchezza di particolari, come quel \u201cnon mi trattenere\u201d (\u201cNoli me tangere\u201d) che \u00e8 il soggetto di un numero sterminato di opere artistiche.\nCuriosa, a viste umane, la fama che ha circondato la Maddalena. Di lei San Luca racconta che fu guartita da un male, psichico o fisico, che doveva essere molto grave, come suggerito dall'uso del numero sette: \u201cMaria di \u00a0M\u00e0gdala, dalla quale erano usciti sette demoni\u201d (Lc 8, 2). Nei testi canonici non si trova invece appoggio al fatto che Ella sia la peccatrice che, sempre nel racconto del terzo vangelo, versa unguento sui piedi del Signore e poi li asciuga con i capelli. Eppure, \u201ccon collegamento sbrigativo\u2026 la tradizione popolare non ha avuto esitazioni e ha fatto divenire Maria Maddalena una prostituta\u201d. (Cardinal Ravasi)\nChiss\u00e0? Se tutto \u00e8 Provvidenza, anche qui si pu\u00f2 forse \u201cintravvedere\u201d un disegno di Dio. Pietro non ha forse rinnegato Cristo? Paolo non ha peseguitato i cristiani, approvando anche la lapidazione di Stefano? Eppure il Signore li ha designati come colonne eterne della Chiesa. Anche Maria di M\u00e0gdala ha peccato, ma non sono i peccati che impediscono a Dio di fare grandi cose in una creatura, comunque fragile. L'unico vero ostacolo \u00e8 il rifiuto di amare, la chiusura ostinata del cuore. Maria di M\u00e0gdala, come Pietro e Paolo, ha molto amato e per questo \u00e8 stata ritenuta degna dello straordinario \u00a0privilegio che oggi e sempre la Chiesa ricorda.", "riflettere": "L'amore del Signore \u00e8 sempre pi\u00f9 grande del mio peccato. E quanto pi\u00f9 questo \u00e8 grave tanto pi\u00f9 \u00e8 grande il perdono offerto da Dio. Ma io, quanto vivo nella certezza di essere cos\u00ec tanto amato? E quanto amore metto in \u201ccircolazione\u201d?", "preghfin": "Vergine e Madre Maria,\nottienici ora un nuovo ardore di risorti\nper portare a tutti il Vangelo della vita\nche vince la morte.\nDacci la santa audacia di cercare nuove strade\nperch\u00e9 giunga a tutti\nil dono della bellezza che non si spegne.\n<i>(Papa Francesco)</i>"}