{"date": "2020/04/29", "date_str": "mercoled\u00ec 29 aprile 2020", "quotes": "1Gv 1,5-2,2; Sal 102", "author": "Daniela e Mauro Leoncini", "pregospel": "", "indications": "Santa Caterina da Siena", "preghiniz": "Lampada per i miei passi \u00e8 la tua parola,\nluce sul mio cammino.\nHo giurato, e lo confermo,\ndi custodire i tuoi precetti di giustizia.\nSono stanco di soffrire, Signore,\ndammi vita secondo la tua parola.\nSignore, gradisci le offerte delle mie labbra,\ninsegnami i tuoi giudizi.\nLa mia vita \u00e8 sempre in pericolo,\nma non dimentico la tua legge.\nGli empi mi hanno teso i loro lacci,\nma non ho deviato dai tuoi precetti.\nMia eredit\u00e0 per sempre sono i tuoi insegnamenti,\nsono essi la gioia del mio cuore.\nHo piegato il mio cuore ai tuoi comandamenti,\nin essi \u00e8 la mia ricompensa per sempre.\n<i>(Salmo 118)</i>", "vangelo": "In quel tempo, Ges\u00f9 disse: \u00abTi rendo lode, Padre, Signore del cielo e della terra, perch\u00e9 hai nascosto queste cose ai sapienti e ai dotti e le hai rivelate ai piccoli. S\u00ec, o Padre, perch\u00e9 cos\u00ec hai deciso nella tua benevolenza. Tutto \u00e8 stato dato a me dal Padre mio; nessuno conosce il Figlio se non il Padre, e nessuno conosce il Padre se non il Figlio e colui al quale il Figlio vorr\u00e0 rivelarlo.\nVenite a me, voi tutti che siete stanchi e oppressi, e io vi dar\u00f2 ristoro. Prendete il mio giogo sopra di voi e imparate da me, che sono mite e umile di cuore, e troverete ristoro per la vostra vita. Il mio giogo infatti \u00e8 dolce e il mio peso leggero\u00bb.", "medita": "Nella prima parte del Vangelo di oggi leggiamo una breve ma stupenda preghiera di lode di Ges\u00f9 al Padre. Stupenda perch\u00e9 vera, vera perch\u00e9 apparentemente in contrasto con la logica umana. Ma perch\u00e9 i piccoli dovrebbero conoscere \u201cqueste cose\u201d, il volto di Dio che in Ges\u00f9 si rivela, mentre i sapienti e i dotti da tale conoscenza sarebbero esclusi? E innanzitutto, chi sono i sapienti e dotti e chi sono i piccoli? Il Signore, \u00e8 evidente, non traccia linee di separazione basate su parametri culturali o economici. La piccolezza di cui Egli parla \u00e8 stata ben compresa e vissuta da tanti grandi santi, i veri interpreti del Vangelo. Anche se si \u00e8 umanamente grandi, si pu\u00f2 comunque essere piccoli davanti a Dio quando non si presume di bastare a se stessi; quando si pone la propria fiducia e la propria speranza in Lui; quando si prende atto che non si pu\u00f2 aggiungere neppure un secondo alla propria vita o alla vita delle persone amate. La sapienza di questo mondo, cos\u00ec come le ricchezze, se non pregiudicano la comprensione delle \u201ccose vere\u201d, per alcuni possono per\u00f2 costituire un ostacolo insormontabile; come peraltro anche un'indigenza chiusa al Cielo o che al Cielo lanci anatemi.\nMa il passo odierno, dopo la preghiera di lode a Dio, si compone anche di una specie di invito di Ges\u00f9, che si lega molto bene alla conclusione del brano giovanneo letto ieri. \u201cChi viene a me non avr\u00e0 pi\u00f9 fame n\u00e9 sete, mai. Chi \u00e8 affaticato e oppresso e viene a me trover\u00e0 ristoro\u201d. Ges\u00f9 \u00e8 un'oasi di pace in un mondo sconvolto da lotte e divisioni. Il fardello degli uomini a volte \u00e8 insopportabile. Portarlo insieme a Ges\u00f9 fa scoprire la verit\u00e0 sulle cose che pure ci opprimono. E cos\u00ec il peso diventa improvvisamente lieve, la strada da percorrere piena di punti di ristoro.", "riflettere": "Che cosa vuol dire che il peso del Signore \u00e8 leggero? Il peso \u00e8 quel che \u00e8, ma la fatica pu\u00f2 essere diversa (addirittura mutarsi in riposo) se il Signore lo porta con noi, se tanti fratelli ci aiutano a sostenerlo. Noi siamo disposti a farci carico di una parte del peso altrui?", "preghfin": "Spirito Santo donaci la sapienza,\nla grazia di poter vedere ogni cosa\ncon gli occhi di Dio.\n<i>(Papa Francesco)</i>"}