{"date": "2020/04/24", "date_str": "venerd\u00ec 24 aprile 2020", "quotes": "At 5,34-42; Sal 26", "author": "Daniela e Mauro Leoncini", "pregospel": "", "indications": "", "preghiniz": "Il Signore \u00e8 il tuo custode,\nil Signore \u00e8 come ombra che ti copre,\ne sta alla tua destra.\nDi giorno non ti colpir\u00e0 il sole,\nn\u00e9 la luna di notte.\nIl Signore ti protegger\u00e0 da ogni male,\negli protegger\u00e0 la tua vita.\nIl Signore veglier\u00e0 su di te,\nquando esci e quando entri,\nda ora e per sempre.\n<i>(Salmo 120)</i>", "vangelo": "In quel tempo, Ges\u00f9 pass\u00f2 all'altra riva del mare di Galilea, cio\u00e8 di Tiber\u00ecade, e lo seguiva una grande folla, perch\u00e9 vedeva i segni che compiva sugli infermi. Ges\u00f9 sal\u00ec sul monte e l\u00e0 si pose a sedere con i suoi discepoli.\nEra vicina la Pasqua, la festa dei Giudei. Allora Ges\u00f9, alz\u00e0ti gli occhi, vide che una grande folla veniva da lui e disse a Filippo: \u00abDove potremo comprare il pane perch\u00e9 costoro abbiano da mangiare?\u00bb. Diceva cos\u00ec per metterlo alla prova; egli infatti sapeva quello che stava per compiere. Gli rispose Filippo: \u00abDuecento denari di pane non sono sufficienti neppure perch\u00e9 ognuno possa riceverne un pezzo\u00bb.\nGli disse allora uno dei suoi discepoli, Andrea, fratello di Simon Pietro: \u00abC'\u00e8 qui un ragazzo che ha cinque pani d'orzo e due pesci; ma che cos'\u00e8 questo per tanta gente?\u00bb. Rispose Ges\u00f9: \u00abFateli sedere\u00bb. C'era molta erba in quel luogo. Si misero dunque a sedere ed erano circa cinquemila uomini.\nAllora Ges\u00f9 prese i pani e, dopo aver reso grazie, li diede a quelli che erano seduti, e lo stesso fece dei pesci, quanto ne volevano. E quando furono saziati, disse ai suoi discepoli: \u00abRaccogliete i pezzi avanzati, perch\u00e9 nulla vada perduto\u00bb. Li raccolsero e riempirono dodici canestri con i pezzi dei cinque pani d'orzo, avanzati a coloro che avevano mangiato.\nAllora la gente, visto il segno che egli aveva compiuto, diceva: \u00abQuesti \u00e8 davvero il profeta, colui che viene nel mondo!\u00bb. Ma Ges\u00f9, sapendo che venivano a prenderlo per farlo re, si ritir\u00f2 di nuovo sul monte, lui da solo.", "medita": "Il miracolo descritto nel brano odierno \u00e8 l'unico del ministero pubblico di Ges\u00f9 che trovi spazio in tutti e quattro i vangeli. Questo dato da solo la dice lunga sull'importanza che ad esso gli evangelisti hanno annesso. Oggi ne leggiamo la versione secondo Giovanni che include particolari importanti, rintracciabili solo nel suo vangelo.\nQuanto ci piacerebbe un capo di stato o di governo in grado di risolvere i nostri problemi con uno schiocco di dita? Il problema della fame, certo, e delle malattie, sicuro. Ma poi, l'appetito si sa vien mangiando, perch\u00e9 non dare una sistematina anche ad altre questioni? La casa, un lavoro dignitoso, la salute dell'ambiente\u2026 Dovevano averla pensata cos\u00ec i cinquemila uomini che stavano seguendo Ges\u00f9. Gi\u00e0 compiva segni sugli infermi, ora pure li aveva sfamati. Bisognava senza dubbio farlo Re. Il Signore questo lo sa e si ritira da solo sul monte. Come in altre situazioni, comunque pericolose per il fine della sua missione, Egli riesce a sottrarsi in modo misterioso.\nAncora una volta siamo chiamati a riflettere sulle vie di Dio, cos\u00ec diverse da quelle che affrettatamente sceglieremmo noi. Dio, questa \u00e8 una certezza, \u00e8 sempre attento ai nostri problemi, alle nostre fatiche, e prova compassione per i bisogni e il dolore dell'uomo, cos\u00ec come Ges\u00f9 ha provato compassione per la folla affamata. E a volte, con disegni che ci sfuggono, interviene in modo evidente. Ma non sempre, non con le modalit\u00e0 che vorremmo, non con i nostri tempi. Per molti, questo apparente silenzio, questo Dio che si ritira da solo sul monte, \u00e8 il pi\u00f9 grosso ostacolo alla fede. Noi per\u00f2 siamo chiamati ad interrogarci su quale sia il Re che ci piace, quale siamo disposti ad amare per sempre. La risposta \u00e8 chiaramente personale; ma il Re che \u00e8 salito sulla Croce sembra davvero il pi\u00f9 promettente.", "riflettere": "Che cosa pi\u00f9 convince un figlio dell'amore del proprio padre? Forse la quantit\u00e0 e il valore dei regali? O non piuttosto la sua presenza continua, la testimonianza data con la vita, la vita stessa donata?", "preghfin": "Voi dunque pregate cos\u00ec:\nPadre nostro che sei nei cieli,\nsia santificato il tuo nome,\nvenga il tuo regno,\nsia fatta la tua volont\u00e0,\ncome in cielo cos\u00ec in terra.\nDacci oggi il nostro pane quotidiano,\ne rimetti a noi i nostri debiti\ncome anche noi li rimettiamo ai nostri debitori,\ne non abbandonarci alla tentazione,\nma liberaci dal male.\n<i>(Vangelo secondo Matteo 6, 9--13)</i>"}