{"day": 6, "month": 4, "year": 2020, "weekday": 1, "date_str": "luned\u00ec 6 aprile 2020", "quotes": "Is 42,1-7; Sal 26", "curatore": "Daniela e Mauro Leoncini", "prevangelo": "", "indications": "Luned\u00ec santo", "preghiniz": "Il Signore \u00e8 mia luce e mia salvezza:\ndi chi avr\u00f2 timore?\nIl Signore \u00e8 difesa della mia vita:\ndi chi avr\u00f2 paura?\nSono certo di contemplare la bont\u00e0 del Signore\nnella terra dei viventi.\nSpera nel Signore, sii forte,\nsi rinsaldi il tuo cuore e spera nel Signore.\n<i>(Salmo 26)</i>", "vangelo": "Sei giorni prima della Pasqua, Ges\u00f9 and\u00f2 a Bet\u00e0nia, dove si trovava L\u00e0zzaro, che egli aveva risuscitato dai morti. E qui fecero per lui una cena: Marta serviva e L\u00e0zzaro era uno dei commensali. Maria allora prese trecento grammi di profumo di puro nardo, assai prezioso, ne cosparse i piedi di Ges\u00f9, poi li asciug\u00f2 con i suoi capelli, e tutta la casa si riemp\u00ec dell'aroma di quel profumo.\nAllora Giuda Iscari\u00f2ta, uno dei suoi discepoli, che stava per tradirlo, disse: \u00abPerch\u00e9 non si \u00e8 venduto questo profumo per trecento denari e non si sono dati ai poveri?\u00bb. Disse questo non perch\u00e9 gli importasse dei poveri, ma perch\u00e9 era un ladro e, siccome teneva la cassa, prendeva quello che vi mettevano dentro. Ges\u00f9 allora disse: \u00abLasciala fare, perch\u00e9 ella lo conservi per il giorno della mia sepoltura. I poveri infatti li avete sempre con voi, ma non sempre avete me\u00bb.\nIntanto una grande folla di Giudei venne a sapere che egli si trovava l\u00e0 e accorse, non solo per Ges\u00f9, ma anche per vedere L\u00e0zzaro che egli aveva risuscitato dai morti. I capi dei sacerdoti allora decisero di uccidere anche L\u00e0zzaro, perch\u00e9 molti Giudei se ne andavano a causa di lui e credevano in Ges\u00f9.", "medita": "Gesto delicatissimo quello compiuto da Maria. Certo, da contestualizzare nel costume e nella sensibilit\u00e0 di quel tempo perch\u00e9 proprio non immaginabile nel nostro, ma che viene ricordato ormai da duemila anni. Gesto che provoca una dura reazione di Giuda, a sua volta ripreso dal Signore.\nForse a qualcuno la reazione di Giuda potrebbe apparire almeno in parte giustificabile, se mossa da una sincera volont\u00e0 di aiutare i poveri. La precisazione dell'Evangelista attenua per\u00f2 subito ogni eventuale simpatia per la posizione manifestata dall'Iscariota. Nonostante questo, sembra per\u00f2 aperta la questione sull'uso giusto o ingiusto del denaro, anche in relazione all'agire della e nella Chiesa. Sarebbe dunque stato pi\u00f9 giusto dare quei soldi ai poveri?\nLa replica del Signore ci fornisce un criterio, che serve anche a mettere a nudo le ipocrisie degli Iscariota di tutti i tempi. Il criterio \u00e8 semplice: il Signore deve venire prima! Perch\u00e9, se lui viene prima, ogni cosa va al suo posto e i poveri riceveranno amore e cure in sovrabbondanza. E il \u201cquanto\u201d \u00a0non sar\u00e0 un parametro di \u201cperformance\u201d, proprio come messo in chiaro da Ges\u00f9 nel celebre episodio de \u201cl'obolo della vedova\u201d. Santa Madre Teresa diceva sempre che Dio non le chiedeva efficienza ma solo di mettere amore in ci\u00f2 che faceva. Al resto avrebbe pensato Lui.\nAlla fine, comunque, e per tutti, verr\u00e0 il giudizio preconizzato nel Vangelo di Matteo: \u00abAvevo fame\u2026\u00bb.", "riflettere": "La carit\u00e0 non \u00e8 elemosina, come troppo spesso ci deve ricordare Papa Francesco. Quanto amore \u00a0siamo capaci di \u201cimmettere\u201d nelle nostre elemosine, cos\u00ec che diventino veri gesti di carit\u00e0?", "preghfin": "Santa Maria, Madre di Dio, tu hai donato al mondo la vera luce,\nGes\u00f9, tuo Figlio, Figlio di Dio.\nTi sei consegnata completamente alla chiamata di Dio\ne sei cos\u00ec diventata sorgente della sua bont\u00e0 che sgorga da Lui.\nMostraci Ges\u00f9. Guidaci a lui.\nInsegnaci a conoscerlo ed a amarlo, perch\u00e9 possiamo anche noi\ndiventare capaci di vero amore ed essere sorgente di acqua viva.\n<i>(Benedetto XVI)</i>"}