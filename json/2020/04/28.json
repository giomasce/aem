{"date": "2020/04/28", "date_str": "marted\u00ec 28 aprile 2020", "quotes": "At 7,51-8,1a; Sal 30", "author": "Daniela e Mauro Leoncini", "pregospel": "", "indications": "", "preghiniz": "Chi confida nel Signore \u00e8 come il monte Sion:\nnon vacilla, \u00e8 stabile per sempre.\nI monti cingono Gerusalemme:\nil Signore \u00e8 intorno al suo popolo,\nora e sempre.\nEgli non lascer\u00e0 pesare lo scettro degli empi\nsul possesso dei giusti,\nperch\u00e9 i giusti non stendano le mani\na compiere il male.\n<i>(Salmo 124)</i>", "vangelo": "In quel tempo, la folla disse a Ges\u00f9: \u00abQuale segno tu compi perch\u00e9 vediamo e ti crediamo? Quale opera fai? I nostri padri hanno mangiato la manna nel deserto, come sta scritto: \u201cDiede loro da mangiare un pane dal cielo\u201d\u00bb.\nRispose loro Ges\u00f9: \u00abIn verit\u00e0, in verit\u00e0 io vi dico: non \u00e8 Mos\u00e8 che vi ha dato il pane dal cielo, ma \u00e8 il Padre mio che vi d\u00e0 il pane dal cielo, quello vero. Infatti il pane di Dio \u00e8 colui che discende dal cielo e d\u00e0 la vita al mondo\u00bb.\nAllora gli dissero: \u00abSignore, dacci sempre questo pane\u00bb. Ges\u00f9 rispose loro: \u00abIo sono il pane della vita; chi viene a me non avr\u00e0 fame e chi crede in me non avr\u00e0 sete, mai!\u00bb.", "medita": "Credere al \u201cprimo che passa\u201d \u00e8 considerata, non a torto, quanto meno un'imprudenza. Ges\u00f9 per quella folla non era gi\u00e0 pi\u00f9 il primo che passa e tuttavia la domanda che gli interlocutori pongono al Maestro, \u00abQuale segno tu compi perch\u00e9 vediamo e ti crediamo?\u00bb, viene legittimata in modo che appare ragionevole. In fin dei conti, lo stesso Mos\u00e8, in pieno deserto, ha procurato cibo per gli antichi progenitori. Ma questi son morti lo stesso, come lo stesso Signore andr\u00e0 a sottolineare poco pi\u00f9 avanti (cfr. vangelo di gioved\u00ec prossimo). Insomma, stiamo parlando di Mos\u00e8\u2026 Qual \u00e8 dunque questo \u201ccibo che rimane per la vita eterna\u201d di cui ci parlava il vangelo di ieri?\nSegni Ges\u00f9 ne aveva gi\u00e0 fatti parecchi, ma questo evidentemente non era ritenuto sufficiente. Il Signore non risponde alla domanda diretta ma chiarisce. Il pane di Mos\u00e9 non \u00e8 quello vero; quello ha avuto una sua ragione, un ruolo nel disegno di salvezza; ma il pane vero, quello che viene direttamente da Dio, \u00e8 Ges\u00f9 stesso.\nE poi Ges\u00f9 dice parole inaudite che solo Dio pu\u00f2 dire. Tanto apparirebbero grottesche, prima ancora che presuntuose, sulla bocca di un uomo, quanto invece si sono dimostrate vere per chi di Ges\u00f9 ha fatto il suo pane. Le esigenze materiali, la fame e la sete, non sono pi\u00f9 un problema per chi davvero ha incontrato il Signore. Quante schiere di santi, conosciuti o nascosti, ne hanno fatto esperienza e ne costituiscono conferma! Persone in cui brilla la sapienza di chi vede e giudica le cose con il metro di Dio. Gli interlocutori odierni di Ges\u00f9 \u00e8 quasi certo che non abbiano capito, che non possano aver capito. E noi, invece, fino a che punto abbiamo capito?", "riflettere": "Non possiamo disprezzare tutto ci\u00f2 che \u00e8 materiale, non \u00e8 questa la logica dell'incarnazione. Non dobbiamo per\u00f2 esserne schiavi cos\u00ec da venirne poi travolti. Se la fame e la sete di mondo sono la misura, quanto ancora siamo lontani dall'aver accolto l'invito rivolto a noi oggi dal Signore?", "preghfin": "Signore Ges\u00f9, tu sei con noi, vivo e vero, nell'Eucaristia.\nSignore, accresci la nostra fede.\nSignore, donaci una fede che ama.\nTu che ci vedi, tu che ci ascolti,\ntu che ci parli: illumina la nostra mente\nperch\u00e9 crediamo di pi\u00f9;\nriscalda il nostro cuore perch\u00e9 ti amiamo di pi\u00f9!\nLa tua presenza, mirabile e sublime\nci attragga, ci afferri, ci conquisti.\nSignore, donaci una fede pi\u00f9 grande.\nSignore, donaci una fede pi\u00f9 viva.\n<i>(San Giovanni Paolo II)</i>"}