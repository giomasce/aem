{"date": "2020/04/12", "date_str": "domenica 12 aprile 2020", "quotes": "At 10,34a.37-43; Sal 117; Col 3,1-4 <i>opp</i> 1Cor 5,6-8", "author": "Daniela e Mauro Leoncini", "pregospel": "", "indications": "Pasqua di Resurrezione\nTempo di Pasqua", "preghiniz": "Rendete grazie al Signore perch\u00e9 \u00e8 buono,\nperch\u00e9 il suo amore \u00e8 per sempre.\nDica Israele:\n\u00abIl suo amore \u00e8 per sempre\u00bb.\nLa destra del Signore si \u00e8 innalzata,\nla destra del Signore ha fatto prodezze.\nNon morir\u00f2, ma rester\u00f2 in vita\ne annuncer\u00f2 le opere del Signore.\nLa pietra scartata dai costruttori\n\u00e8 divenuta la pietra d'angolo.\nQuesto \u00e8 stato fatto dal Signore:\nuna meraviglia ai nostri occhi.\n<i>(Salmo 117)</i>", "vangelo": "Il primo giorno della settimana, Maria di M\u00e0gdala si rec\u00f2 al sepolcro di mattino, quando era ancora buio, e vide che la pietra era stata tolta dal sepolcro.\nCorse allora e and\u00f2 da Simon Pietro e dall'altro discepolo, quello che Ges\u00f9 amava, e disse loro: \u00abHanno portato via il Signore dal sepolcro e non sappiamo dove l'hanno posto!\u00bb.\nPietro allora usc\u00ec insieme all'altro discepolo e si recarono al sepolcro. Correvano insieme tutti e due, ma l'altro discepolo corse pi\u00f9 veloce di Pietro e giunse per primo al sepolcro. Si chin\u00f2, vide i teli posati l\u00e0, ma non entr\u00f2.\nGiunse intanto anche Simon Pietro, che lo seguiva, ed entr\u00f2 nel sepolcro e osserv\u00f2 i teli posati l\u00e0, e il sudario \u2013 che era stato sul suo capo \u2013 non posato l\u00e0 con i teli, ma avvolto in un luogo a parte.\nAllora entr\u00f2 anche l'altro discepolo, che era giunto per primo al sepolcro, e vide e credette. Infatti non avevano ancora compreso la Scrittura, che cio\u00e8 egli doveva risorgere dai morti.", "medita": "I tempi e i modi con cui un uomo e una donna corrispondono alla Grazia e arrivano alla fede, che \u00e8 fede nella resurrezione, sono vie del tutto personali. Ci si pu\u00f2 arrivare presto o dopo una lunga maturazione. Se la traversata riguarda il singolo, l'approdo non \u00e8 per\u00f2 un fatto privato. La fede si propaga anche, se non soprattutto, per \u201ccontagio\u201d. \u00abMi \u00e8 stato assai pi\u00f9 utile il lungo dubbio di Tommaso che la fede immediata della Maddalena\u00bb. Questa frase, attribuita a San Gregorio Magno, se esprime la realt\u00e0 delle vie diverse, personali, conferma anche il profitto spirituale che dalla fede altrui si pu\u00f2 trarre.\nIl vangelo di oggi ci presenta uno dei primi responsabili di questa provvidenziale contaminazione di fede, il discepolo che Ges\u00f9 amava, l'autore stesso del quarto vangelo.\nVide e credette. Impossibile distogliere il pensiero da queste tre parole. Esse sono precedute da una descrizione della scena: prima Maria di M\u00e0gdala, che corre da Pietro, poi quest'ultimo e Giovanni stesso, che corrono al sepolcro; poi ancora Giovanni, che arriva prima ma che, forse per rispetto, lascia entrare Pietro. Ma poi anche Giovanni entra, vede e crede.\nNon sappiamo esattamente che cosa abbia visto l'Apostolo per credere all'istante. Certo, per lui dovette essere qualcosa che diede senso immediato alle anticipazioni che Ges\u00f9 aveva fatto ai discepoli riguardo la sua morte e resurrezione. Qualcosa che gli ha immediatamente aperto il cuore e la mente. \u00c8 importante per noi saperlo? Perch\u00e9 allora Giovanni non si \u00e8 \u201cspiegato meglio\u201d? \u00c8 il chiaro-scuro della fede che sempre ci impegna a mettere in gioco tutte la nostra intelligenza e la nostra volont\u00e0. Siamo grati a Giovanni per oggi e per tutto il suo Vangelo; la sua vita \u00e8 stata una testimonianza che quel \u201cvide e credette\u201d era davvero ben fondato.", "riflettere": "Quali sono state le persone dalla cui fede ho tratto il massimo profitto? Sono conscio che anche la mia fede, a sua volta, pu\u00f2 portare giovamento alle persone che mi incontrano o con le quali addirittura condivido importanti esperienze di vita?", "preghfin": "Siate umili dinnanzi all'Onnipotente.\nMantenete il senso del mistero, perch\u00e9\nrimane sempre l'infinito tra Dio e noi.\n<i>(Giovanni Paolo II)</i>"}