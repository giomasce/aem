{"day": 30, "month": 3, "year": 2020, "weekday": 1, "date_str": "luned\u00ec 30 marzo 2020", "quotes": "Dn 13,1-9.15-17.19-30.33-62; Sal 22", "quote_vangelo": "secondo Giovanni (8,1-11)", "curatore": "una francescana secolare in cammino", "prevangelo": "", "indications": "", "preghiniz": "Ecco, la attirer\u00f2 a me, \u00a0la condurr\u00f2 nel deserto e parler\u00f2 al suo cuore.\nLe render\u00f2 le sue vigne \u00a0e trasformer\u00f2 la valle di Ac\u00f2r \u00a0in porta di speranza.\nL\u00e0 canter\u00e0 come nei giorni della sua giovinezza, \u00a0come quando usc\u00ec dal paese d'Egitto.\nE avverr\u00e0 in quel giorno\u2014oracolo del Signore\u2014mi chiamerai:\nMarito mio; e non mi chiamerai pi\u00f9: Mio padrone.\nTi toglier\u00f2 dalla bocca \u00a0i nomi dei Baal, \u00a0che non saranno pi\u00f9 ricordati.\nTi far\u00f2 mia sposa per sempre, \u00a0ti far\u00f2 mia sposa nella giustizia e nel diritto,\nnella benevolenza e nell'amore, ti fidanzer\u00f2 a me nella fedelt\u00e0\ne tu conoscerai il Signore.\n<i>(Osea 2, 16--22)</i>", "vangelo": "In quel tempo, Ges\u00f9 si avvi\u00f2 verso il monte degli Ulivi. Ma al mattino si rec\u00f2 di nuovo nel tempio e tutto il popolo andava da lui. Ed egli sedette e si mise a insegnare loro.\nAllora gli scribi e i farisei gli condussero una donna sorpresa in adulterio, la posero in mezzo e gli dissero: \u00abMaestro, questa donna \u00e8 stata sorpresa in flagrante adulterio. Ora Mos\u00e8, nella Legge, ci ha comandato di lapidare donne come questa. Tu che ne dici?\u00bb. Dicevano questo per metterlo alla prova e per avere motivo di accusarlo.\nMa Ges\u00f9 si chin\u00f2 e si mise a scrivere col dito per terra. Tuttavia, poich\u00e9 insistevano nell'interrogarlo, si alz\u00f2 e disse loro: \u00abChi di voi \u00e8 senza peccato, getti per primo la pietra contro di lei\u00bb. E, chinatosi di nuovo, scriveva per terra. Quelli, udito ci\u00f2, se ne andarono uno per uno, cominciando dai pi\u00f9 anziani.\nLo lasciarono solo, e la donna era l\u00e0 in mezzo. Allora Ges\u00f9 si alz\u00f2 e le disse: \u00abDonna, dove sono? Nessuno ti ha condannata?\u00bb. Ed ella rispose: \u00abNessuno, Signore\u00bb. E Ges\u00f9 disse: \u00abNeanch'io ti condanno; va' e d'ora in poi non peccare pi\u00f9\u00bb.", "medita": "Ges\u00f9 ha passato la notte a pregare \u00a0nell'orto degli Ulivi \u00a0e a dialogare con il Padre. Al mattino si reca al tempio per incontrare, insegnare, guarire. Quella donna \u00e8 stata trovata in flagrante adulterio; non ci sono dubbi, \u00a0deve essere condannata a morte come la Legge prescrive. Eppure gli scribi ed i farisei conducono la donna a Ges\u00f9 per condannare sia Lui che lei. Intorno una folla che osserva quello che sta per accadere, tutti gli sguardi sono su di lei e su Ges\u00f9; il peccato \u00e8 messo in mostra, \u00e8 al centro della vicenda: questa donna rappresenta tutti noi, tutti siamo peccatori, tutti siamo adulteri verso Dio. Ges\u00f9 non ha parole, si china a scrivere per terra, il suo sguardo non \u00e8 sulla donna, non si lascia coinvolgere dalla provocazione, ma con calma prende tempo, mentre \u00a0tutti gli astanti, per un attimo senza respiro, stanno in attesa. \u00c8 sconcertante l'atteggiamento di Ges\u00f9! Egli ci insegna che prima di giudicare e condannare dobbiamo prenderci un tempo per riflettere e ricordarci che Dio non condanna, ma ama: \u201cMisericordioso e pietoso \u00e8 il Signore, lento all'ira e grande nell'amore. Egli non continua \u00a0a contestare e non conserva per sempre il suo sdegno. Non ci tratta secondo i nostri peccati, non ci ripaga secondo le nostre colpe\u201d (Salmo 102).\nEcco Ges\u00f9 ci interroga: prima di uccidere l'altro con un giudizio, prima di lanciare il sasso guardiamo dentro di noi, la nostra coscienza, e combattiamo ci\u00f2 che di sbagliato viviamo, proprio attraverso la nostra coscienza. \u00a0\u201cChi \u00e8 senza peccato scagli per primo la pietra contro di lei!\u201d\u2014A questo punto lascia tutti interdetti: nessuno \u00e8 senza peccato! Sembra una confessione pubblica; da prima il pi\u00f9 anziano e poi uno dopo l'altro se ne vanno; tutti ammettono di essere peccatori e devono ritirare l'accusa. Adesso Ges\u00f9 e la donna sono l'uno di fronte all'altra: Lui non condanna la donna, ma solo il peccato commesso\u2026 e poi la libera con quell'assoluzione: \u201cNeanche io ti condanno, va' e non peccare pi\u00f9!\u201d. Il Signore la perdona a prescindere che \u00a0si sia pentita o no, la perdona perch\u00e9 la donna \u00a0si \u00a0penta e non pecchi pi\u00f9! Il perdono di Dio va oltre l'inimmaginabile!", "riflettere": "In un attimo la morte, in un attimo la vita. Immedesimandomi nella donna, che in un attimo viene condannata a morte, mi sento perduto, sono gi\u00e0 in agonia, morente, chiss\u00e0 quale disperazione, quali pensieri, sentimenti\u2026 e poi in un attimo la salvezza, la vita, il respiro riprende, il perdono, lo stupore e \u00a0una gioia indescrivibile, un cuore nuovo, l'amore per la vita, l'amore per Dio. Mai pi\u00f9, mai pi\u00f9, solo Dio \u00e8 Amore!", "preghfin": "<i>\u201cRelucti sunt duo misera et misericordia\u201d.</i>\nRimasero in due: la misera e la misericordia, il creatore e la creatura.\nDesidero darvi, o buoni fedeli, qualche avvertimento sul valore della misericordia.\nChe cosa \u00e8 la misericordia? Non \u00e8 altro se non caricarsi il cuore di un po' \u00a0di miseria \u00a0altrui.\nLa parola misericordia deriva il suo nome da dolore per il misero.\nTutt'e due le parole ci sono in quel termine: miseria e cuore.\nQuando il tuo cuore \u00e8 toccato, colpito dalla miseria altrui,\necco allora quella \u00e8 misericordia.\n<i>(Sant'Agostino, </i>Discorso<i> 358/A)</i>"}