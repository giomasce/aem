{"day": 2, "month": 3, "year": 2020, "weekday": 1, "date_str": "luned\u00ec 2 marzo 2020", "quotes": "Lv 19,1-2.11-18; Sal 18", "quote_vangelo": "secondo Matteo (25,31-46)", "curatore": "una francescana secolare in cammino", "prevangelo": "", "indications": "", "preghiniz": "Convertici a te, o Padre nostra salvezza,\nformaci alla scuola della tua sapienza\nperch\u00e9 l'impegno quaresimale lasci\nuna traccia profonda \u00a0nella nostra vita.", "vangelo": "In quel tempo, Ges\u00f9 disse ai suoi discepoli: \u00abQuando il Figlio dell'uomo verr\u00e0 nella sua gloria, e tutti gli angeli con lui, sieder\u00e0 sul trono della sua gloria. Davanti a lui verranno radunati tutti i popoli. Egli separer\u00e0 gli uni dagli altri, come il pastore separa le pecore dalle capre, e porr\u00e0 le pecore alla sua destra e le capre alla sinistra.\nAllora il re dir\u00e0 a quelli che saranno alla sua destra: \u201cVenite, benedetti del Padre mio, ricevete in eredit\u00e0 il regno preparato per voi fin dalla creazione del mondo, perch\u00e9 ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi\u201d.\nAllora i giusti gli risponderanno: \u201cSignore, quando ti abbiamo visto affamato e ti abbiamo dato da mangiare, o assetato e ti abbiamo dato da bere? Quando mai ti abbiamo visto straniero e ti abbiamo accolto, o nudo e ti abbiamo vestito? Quando mai ti abbiamo visto malato o in carcere e siamo venuti a visitarti?\u201d. E il re risponder\u00e0 loro: \u201cIn verit\u00e0 io vi dico: tutto quello che avete fatto a uno solo di questi miei fratelli pi\u00f9 piccoli, l'avete fatto a me\u201d.\nPoi dir\u00e0 anche a quelli che saranno alla sinistra: \u201cVia, lontano da me, maledetti, nel fuoco eterno, preparato per il diavolo e per i suoi angeli, perch\u00e9 ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato\u201d.\nAnch'essi allora risponderanno: \u201cSignore, quando ti abbiamo visto affamato o assetato o straniero o nudo o malato o in carcere, e non ti abbiamo servito?\u201d. Allora egli risponder\u00e0 loro: \u201cIn verit\u00e0 io vi dico: tutto quello che non avete fatto a uno solo di questi pi\u00f9 piccoli, non l'avete fatto a me\u201d.\nE se ne andranno: questi al supplizio eterno, i giusti invece alla vita eterna\u00bb.", "medita": "Oggi Ges\u00f9 parla del Giudizio Finale e con la sua parola rivolta ai discepoli ci mette veramente in crisi: quando siamo stati pecore e quando capri? Le pecorelle, cio\u00e8 i giusti, sono coloro che guardano ai fratelli bisognosi con cuore caritatevole senza \u00a0secondi \u00a0fini. Solo per amore e nell'amore incontrano Ges\u00f9 e il \u00a0Signore li chiama benedetti. I capri \u00a0invece chi sono? Sono quelli che si sono comportati male, ma anche quelli che si sono comportati bene, che hanno la coscienza in pace perch\u00e9 certi di aver praticato sempre ci\u00f2 che Dio chiede loro, ma non sono andati oltre\u2026 si sono accontentati di attenersi solo nelle regole della Legge; sono i tiepidi che \u00a0hanno omesso di fare il bene per amore e hanno perso l'occasione di incontrare il Signore nella carne del prossimo. \u00a0Lui \u00a0li chiama maledetti! Non \u00e8 Ges\u00f9 che giudica, ma sono le nostre opere che ci identificano. Dio ci invita ad \u00a0uno \u00a0sguardo attento, orecchi per ascoltare, una bocca per rispondere e braccia per \u00a0accogliere coloro che, oggi pi\u00f9 che mai, hanno \u00a0bisogno di aiuto; ci chiede \u00a0di usare la misericordia come strumento di relazione, sempre! \u201cMisericordia io voglio, e non sacrifici\u201d!", "riflettere": "Converti Signore la nostra vita, togli il nostro cuore di pietra e \u00a0metti in noi \u00a0un cuore di carne!", "preghfin": "Mirare all'essenziale. Cosa significa?\nMirare Ges\u00f9, guardare Ges\u00f9 nell'affamato, nel carcerato, nel malato, nel nudo,\nin quello che non ha lavoro e deve portare avanti una famiglia.\nGuardare Ges\u00f9 in questi fratelli e sorelle nostri;\nguardare Ges\u00f9 in quello che \u00e8 solo, triste,\nin quello che sbaglia e ha bisogno di consiglio,\nin quello che ha bisogno di fare strada con lui in silenzio\nperch\u00e9 si senta in compagnia.\nQueste sono le opere che Ges\u00f9 chiede a noi!\nGuardare Ges\u00f9 in loro, in questa gente. Perch\u00e9?\nPerch\u00e9 cos\u00ec guarda me, guarda tutti noi.\n<i>(Papa Francesco)</i>"}