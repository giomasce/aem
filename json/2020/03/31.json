{"day": 31, "month": 3, "year": 2020, "weekday": 2, "date_str": "marted\u00ec 31 marzo 2020", "quotes": "Nm 21,4-9; Sal 101", "quote_vangelo": "secondo Giovanni (8,21-30)", "curatore": "una francescana secolare in cammino", "prevangelo": "", "indications": "", "preghiniz": "Signore, ascolta la mia preghiera, a te giunga il mio grido di aiuto.\nNon nascondermi il tuo volto nel giorno in cui sono nell'angoscia.\nTendi verso di me \u00a0l'orecchio, quando t'invoco, presto, rispondimi!\nLe genti temeranno il nome del Signore e tutti i re della terra la tua gloria\nquando il Signore avr\u00e0 ricostruito Sion\ne sar\u00e0 apparso in tutto il suo splendore.\nEgli si volge alla \u00a0preghiera dei derelitti,\nnon disprezza la loro preghiera.\n<i>(Salmo 101)</i>", "vangelo": "In quel tempo, Ges\u00f9 disse ai farisei: \u00abIo vado e voi mi cercherete, ma morirete nel vostro peccato. Dove vado io, voi non potete venire\u00bb. Dicevano allora i Giudei: \u00abVuole forse uccidersi, dal momento che dice: \u201cDove vado io, voi non potete venire\u201d?\u00bb.\nE diceva loro: \u00abVoi siete di quaggi\u00f9, io sono di lass\u00f9; voi siete di questo mondo, io non sono di questo mondo. Vi ho detto che morirete nei vostri peccati; se infatti non credete che Io Sono, morirete nei vostri peccati\u00bb.\nGli dissero allora: \u00abTu, chi sei?\u00bb. Ges\u00f9 disse loro: \u00abProprio ci\u00f2 che io vi dico. Molte cose ho da dire di voi, e da giudicare; ma colui che mi ha mandato \u00e8 veritiero, e le cose che ho udito da lui, le dico al mondo\u00bb. Non capirono che egli parlava loro del Padre.\nDisse allora Ges\u00f9: \u00abQuando avrete innalzato il Figlio dell'uomo, allora conoscerete che Io Sono e che non faccio nulla da me stesso, ma parlo come il Padre mi ha insegnato. Colui che mi ha mandato \u00e8 con me: non mi ha lasciato solo, perch\u00e9 faccio sempre le cose che gli sono gradite\u00bb. A queste sue parole, molti credettero in lui.", "medita": "Ges\u00f9 \u00e8 ancora nel tempio, ha appena salvato dalla morte la donna adultera (dai farisei), \u00a0condannata dalla legge; anche per questo sar\u00e0 condannato, secondo la stessa legge. Il Signore ha vissuto la sua vita terrena in comunione con il Padre, scoprendo giorno dopo giorno la sua missione. Per la volont\u00e0 del Padre, che a Lui si \u00e8 rivelato, sta rivelando, con la sua parola, il volto del Padre Suo e \u00a0nostro. Il vero \u00a0volto di Dio \u00e8 amore, servizio, misericordia, perdono e salvezza. Ges\u00f9, Figlio di Dio, \u00e8 venuto tra gli uomini, si \u00e8 fatto carne perch\u00e9 Lui stesso \u00e8 misericordia. Il Signore parla dall'alto, i farisei dal basso, Lui parla la lingua dell'amore, loro replicano con la lingua della terra ed \u00e8 per questo che non comprendono: il peccato li porta lontano dalla Verit\u00e0 di Dio. \u201cVoi mi cercherete\u201d\u2014\u00a0Il Signore \u00a0sa che lo cercheranno, lo cercheremo, perch\u00e9 l'uomo \u00e8 sempre in cerca della luce, anela naturalmente a Dio. Dio da sempre cerca l'uomo\u2014\u201cAdamo dove sei?\u201d\u2014perch\u00e9 l'uomo lo cerchi e raggiunga la felicit\u00e0. Ma il peccato non ci fa trovare la fonte della gioia. Peccare vuol dire scoccare la freccia ma, mancare il bersaglio; \u00a0 perci\u00f2 non ci \u00a0sentiamo pi\u00f9 figli e, \u00a0volontariamente, ci \u00a0allontaniamo dal Padre \u00a0per \u00a0morire nello spirito, pur essendo vivi fisicamente.\n\u201cQuando avrete innalzato il Figlio dell'uomo allora conoscerete che Io Sono\u201d: ecco che Ges\u00f9 rivela la Sua identit\u00e0 e quella del Padre, attraverso la croce. Ges\u00f9, luce del mondo, si manifester\u00e0 come Io Sono perch\u00e9 sar\u00e0 innalzato nella gloria, e da questo momento far\u00e0 dono della vita eterna a tutti coloro che crederanno. Ges\u00f9 vivr\u00e0 l'esperienza dell'andare (morire) come un ritorno al Padre, alla sua origine e indica la strada perch\u00e9 anche noi possiamo comprendere \u00a0la vera essenza della vita che non \u00a0finisce \u00a0con la morte, ma \u00e8 un ricongiungersi a Dio, \u00a0tornando a casa. Ges\u00f9 esprime chiaramente che ha sempre vissuto ascoltando il desiderio del Padre ed \u00e8 per questo che si riconosce Figlio, vivendo la sua missione come desiderio supremo di Dio che non lo ha mai lasciato solo. Per questo sar\u00e0 glorificato. \u00a0Il Signore ci insegna: l'ascolto della parola nella preghiera intima e assidua ci fa conoscere il Volto di Dio, e dal dialogo con Lui \u00a0 ci scopriamo figli mai abbandonati. \u201cIo Sono\u201d vuol dire sono Io, Io ci sono, da sempre! \u00a0La forza della fede e la certezza di non essere mai soli ci d\u00e0 il coraggio di vivere come testimoni dell'amore di Dio.", "riflettere": "Attraverso l'ostilit\u00e0, \u00a0l'incomprensione e quindi la condanna e la morte, Ges\u00f9 raggiunge il Suo scopo: donare agli uomini \u00a0la vita eterna, cio\u00e8 la conoscenza del vero volto di Dio. Vivo la consapevolezza che il Signore \u00e8 venuto nel mondo per farmi conoscere il volto del Padre e anche il mio? Mi riconosco figlio amato \u00a0dal Padre?", "preghfin": "Aspergici con acqua e purificaci dalle nostre sozzure, idoli, iniquit\u00e0.\nDacci un cuore nuovo, metti in noi uno spirito nuovo.\nTogli il nostro cuore di pietra e metti in noi un cuore di carne.\nDacci il Tuo Spirito per poter seguire i tuoi precetti di amore, di pace, libert\u00e0 e bellezza\nnella terra che hai promesso e donato ai nostri padri.\nTu sei il Nostro Dio e noi vogliamo essere il tuo popolo,\ntu sei il \u00a0Padre nostro e noi vogliamo essere i tuoi figli.\nLo hai detto e lo farai, oracolo del Signore.\n<i>(Ezechiele)</i>"}