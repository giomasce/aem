{"day": 3, "month": 3, "year": 2020, "weekday": 2, "date_str": "marted\u00ec 3 marzo 2020", "quotes": "Is 55,10-11; Sal 33", "quote_vangelo": "secondo Matteo (6,7-15)", "curatore": "una francescana secolare in cammino", "prevangelo": "", "indications": "", "preghiniz": "Gridano e il Signore li ascolta,\nli salva da tutte le loro angosce.\nIl Signore libera i giusti da tutte le loro angosce.\nIl Signore \u00e8 vicino a chi ha il cuore spezzato,\nEgli salva gli spiriti affranti.\n<i>(Salmo 33)</i>", "vangelo": "In quel tempo, Ges\u00f9 disse ai suoi discepoli: \u00abPregando, non sprecate parole come i pagani: essi credono di venire ascoltati a forza di parole. Non siate dunque come loro, perch\u00e9 il Padre vostro sa di quali cose avete bisogno prima ancora che gliele chiediate. Voi dunque pregate cos\u00ec:\nPadre nostro che sei nei cieli, sia santificato il tuo nome, venga il tuo regno, sia fatta la tua volont\u00e0, come in cielo cos\u00ec in terra. Dacci oggi il nostro pane quotidiano, e rimetti a noi i nostri debiti come anche noi li rimettiamo ai nostri debitori, e non abbandonarci alla tentazione, ma liberaci dal male.\nSe voi infatti perdonerete agli altri le loro colpe, il Padre vostro che \u00e8 nei cieli perdoner\u00e0 anche a voi; ma se voi non perdonerete agli altri, neppure il Padre vostro perdoner\u00e0 le vostre colpe\u00bb.", "medita": "Isaia, nella prima lettura, ci d\u00e0 \u00a0la certezza che la parola di Dio non ritorner\u00e0 a Lui senza effetto, senza aver operato ci\u00f2 che Lui desidera e senza aver compiuto ci\u00f2 per cui l'ha mandata in mezzo a noi. Ecco perch\u00e9 la preghiera del Padre Nostro donata ai discepoli, se ascoltata e recitata con il cuore aperto, assaporando concetto dopo concetto, potr\u00e0 cambiare il nostro modo di vedere e pensare la vita che attraversiamo. Chiamarlo \u201cPadre Nostro\u201d per sentirci suoi veramente, figli bisognosi di intimit\u00e0 e confidenza. Questo ci d\u00e0 il desiderio di santificare il Suo nome gi\u00e0 \u00a0qui, nella nostra vita terrena. Seguendo la Sua Santa Volont\u00e0 sicuramente saremo molto pi\u00f9 felici che non seguendo la nostra. Allora il Suo regno, che \u00e8 tra i cieli, \u00a0si far\u00e0 \u00a0presente ora, nel nostro qui e ora, trasformando il cuore di ognuno. \u201cDacci oggi il nostro pane quotidiano\u201d non \u00e8 riferito solo a quello materiale, ma soprattutto al Suo amore, inteso come nutrimento dell'anima, quello che troviamo nella Sua parola, nell'Eucarestia.\nPerdonare le colpe dei nostri fratelli e soprattutto dei nostri nemici \u00e8 un preziosissimo dono di Dio perch\u00e9 ci rende liberi e ci ricolma di una gioia consapevole: abbiamo perdonato perch\u00e9 riconosciamo in primis il perdono del Padre misericordioso per tutte le nostre mancanze. La richiesta finale di non abbandonarci nella tentazione ci libera effettivamente dal male che possiamo fare, o subire, ogni giorno, grazie alla Sua provvidenza. Il fulcro della preghiera \u00e8 riuscire a imparare a perdonare \u00a0per riconoscere di essere stati gi\u00e0 perdonati da Lui, non come una condanna per chi non perdona, ma per \u00a0raggiungere la pienezza della vita, della felicit\u00e0, del progetto di Dio per noi.", "riflettere": "Provo a rileggere in modo personale la preghiera del Padre Nostro donata da Ges\u00f9 per vederla concretamente nella mia vita.", "preghfin": "Tu sei santo, Signore solo Dio, che compi meraviglie.\nTu sei forte, Tu sei grande, Tu sei altissimo, Tu sei onnipotente,\nTu, Padre santo, re del cielo e della terra.\nTu sei trino e uno, Signore Dio degli dei,\nTu sei il bene, ogni bene, sommo bene, Signore Dio vivo e vero.\nTu sei Amore e carit\u00e0, Tu sei sapienza, Tu sei umilt\u00e0, Tu sei pazienza,\nTu sei bellezza, Tu sei sicurezza, Tu sei quiete.\nTu sei gaudio e letizia, Tu sei la nostra speranza, Tu sei giustizia e temperanza,\nTu sei tutto, ricchezza nostra a sufficienza.\nTu sei bellezza, Tu sei mansuetudine. Tu sei protettore,\nTu sei custode e difensore, Tu sei fortezza, Tu sei rifugio.\nTu sei la nostra speranza, Tu sei la nostra fede, Tu sei la nostra carit\u00e0,\nTu sei la nostra dolcezza, Tu sei la nostra vita eterna,\nsei grande e ammirabile Signore, Dio onnipotente, misericordioso Salvatore.\n<i>(San Francesco di Assisi)</i>"}