{"day": 27, "month": 7, "year": 2020, "weekday": 1, "date_str": "luned\u00ec 27 luglio 2020", "quotes": "Ger 13,1-11; Dt 32,18-21", "quote_vangelo": "secondo Matteo (13,31-35)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Beato l'uomo che retto procede,\nche non entra a consiglio con gli empi,\nnon va per la via dei peccatori,\nnel convegno dei tristi non siede;\nma nella legge di Dio si compiace\ne la medita il giorno e la notte.\n<i>(Salmo 1)</i>", "vangelo": "In quel tempo, Ges\u00f9 espose alla folla un'altra parabola, dicendo: \u00abIl regno dei cieli \u00e8 simile a un granello di senape, che un uomo prese e semin\u00f2 nel suo campo. Esso \u00e8 il pi\u00f9 piccolo di tutti i semi ma, una volta cresciuto, \u00e8 pi\u00f9 grande delle altre piante dell'orto e diventa un albero, tanto che gli uccelli del cielo vengono a fare il nido fra i suoi rami\u00bb.\nDisse loro un'altra parabola: \u00abIl regno dei cieli \u00e8 simile al lievito, che una donna prese e mescol\u00f2 in tre misure di farina, finch\u00e9 non fu tutta lievitata\u00bb.\nTutte queste cose Ges\u00f9 disse alle folle con parabole e non parlava ad esse se non con parabole, perch\u00e9 si compisse ci\u00f2 che era stato detto per mezzo del profeta: \u00abAprir\u00f2 la mia bocca con parabole, proclamer\u00f2 cose nascoste fin dalla fondazione del mondo\u00bb.", "medita": "Si tratta di un passo evangelico, di una pericope, difficilmente comprensibile se non avendo presente l'uditorio a cui si rivolge l'evangelista Matteo. La tradizione vuole che Matteo abbia predicato agli ebrei di Palestina. Il suo rivolgersi agli Ebrei lo obbliga a confrontarsi con la <i>Tanakh</i>, ovvero con la Bibbia ebraica, sostanzialmente coincidente con l'Antico Testamento della Bibbia cristiana. E nell'Antico Testamento, come fatto notare da Benedetto XVI nel suo libro <i>Ges\u00f9 di Nazaret</i>, \u00abla parola <i>cielo</i> \u00e8 l'equivalente di Dio\u00bb. Un nome, quello di Dio \u00abche il giudaismo, \u2026 in ottemperanza al secondo comandamento, evita di nominare\u00bb. Quindi parlare di regno dei cieli \u00e8 la stessa cosa che parlare di Dio.\nCi\u00f2 detto appare chiaro che \u201cil granello di senape\u201d o \u201cil lievito\u201d sono Dio stesso. Sono la sua \u201cParola\u201d. Sono il \u201cVerbo\u201d di cui si parla nel prologo del Vangelo di Giovanni. In definitiva \u00e8 Ges\u00f9 il granello di senape seminato nel campo; il lievito mescolato alla farina.\nQuesto passo evangelico diventa, allora, quasi una profezia. Indica la nascita della fede in Lui. Il riconoscerlo come il Messia, come il Salvatore. E sar\u00e0 l'essersi messi alla Sua sequela, l'aver diffuso la Sua parola e l'avere evangelizzato, ci\u00f2 che amplifica e amplificher\u00e0 il suo messaggio, che lo far\u00e0 sempre pi\u00f9 lievitare, che lo far\u00e0 sempre pi\u00f9 crescere e diventare il grande albero dove nidificare e trovare pace.\nMa oltre ad essere una profezia, sono anche parole che ci interpellano e ci coinvolgono. Solamente la fede in Ges\u00f9, l'adesione alla sua parola, ai suoi insegnamenti, e ovviamente il darne testimonianza, ci rende compartecipi di questo grande albero, ci rende pasta lievitata e, in definitiva, ci inserisce nel Regno di Dio.", "riflettere": "Ha detto Ges\u00f9: \u201cAvrete forza dallo Spirito Santo\u2026 e mi sarete testimoni\u2026 fino agli estremi confini della terra\u201d. Consapevoli di questa missione, impossibile senza la forza che ci proviene dalla Spirito Santo, invochiamo la sua discesa su di noi per avere la capacit\u00e0 e il coraggio di annunciare la parola di Ges\u00f9 ed esserne credibili testimoni.", "preghfin": "Maria, madre di Ges\u00f9,\nche dopo l'ascensione al cielo di tuo Figlio\nriunita nel cenacolo insieme agli apostoli\nsei stata loro di aiuto affinch\u00e9 concordi\nperseverassero in preghiera\nin attesa dello Spirito Santo,\nconcedi anche a noi\ndi perseverare nella invocazione\naffinch\u00e9 otteniamo dallo Spirito Santo\nla forza e il coraggio\ndi testimoniare credibilmente la Parola di Ges\u00f9."}