{"day": 6, "month": 7, "year": 2020, "weekday": 1, "date_str": "luned\u00ec 6 luglio 2020", "quotes": "Os 2,16.17b-18.21-22; Sal 144", "quote_vangelo": "secondo Matteo (9,18-26)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Ti voglio benedire ogni giorno,\nlodare il tuo nome in eterno e per sempre.\nGrande \u00e8 il Signore e degno di ogni lode;\nsenza fine \u00e8 la sua grandezza.\nUna generazione narra all'altra le tue opere,\nannuncia le tue imprese.\nIl glorioso splendore della tua maest\u00e0\ne le tue meraviglie voglio meditare.\nParlino della tua terribile potenza:\nanch'io voglio raccontare la tua grandezza.\nDiffondano il ricordo della tua bont\u00e0 immensa,\nacclamino la tua giustizia.\nMisericordioso e pietoso \u00e8 il Signore,\nlento all'ira e grande nell'amore.\nBuono \u00e8 il Signore verso tutti,\nla sua tenerezza si espande su tutte le creature.", "vangelo": "In quel tempo, [mentre Ges\u00f9 parlava,] giunse uno dei capi, gli si prostr\u00f2 dinanzi e disse: \u00abMia figlia \u00e8 morta proprio ora; ma vieni, imponi la tua mano su di lei ed ella vivr\u00e0\u00bb. Ges\u00f9 si alz\u00f2 e lo segu\u00ec con i suoi discepoli.\nEd ecco, una donna, che aveva perdite di sangue da dodici anni, gli si avvicin\u00f2 alle spalle e tocc\u00f2 il lembo del suo mantello. Diceva infatti tra s\u00e9: \u00abSe riuscir\u00f2 anche solo a toccare il suo mantello, sar\u00f2 salvata\u00bb. Ges\u00f9 si volt\u00f2, la vide e disse: \u00abCoraggio, figlia, la tua fede ti ha salvata\u00bb. E da quell'istante la donna fu salvata.\nArrivato poi nella casa del capo e veduti i flautisti e la folla in agitazione, Ges\u00f9 disse: \u00abAndate via! La fanciulla infatti non \u00e8 morta, ma dorme\u00bb. E lo deridevano. Ma dopo che la folla fu cacciata via, egli entr\u00f2, le prese la mano e la fanciulla si alz\u00f2. E questa notizia si diffuse in tutta quella regione.", "medita": "Con l'episodio del ritorno alla vita della fanciulla morta, la Chiesa intende rianimare la nostra fede e la nostra fiducia nella nostra propria resurrezione.\nL'emorroissa, la donna che soffriva di perdite di sangue, si avvicin\u00f2 a Ges\u00f9 di nascosto, tocc\u00f2 la frangia del suo abito con timore a motivo della vergogna delle perdite di sangue, che la rendevano impura secondo la legge mosaica. Ges\u00f9 le dice \u00abla tua fede ti ha salvata\u00bb, non \u00abla tua fede ti salver\u00e0\u00bb: nel momento in cui ha creduto, \u00e8 salvata.\nGes\u00f9 fa della fede in lui la condizione per i suoi miracoli: l\u00e0 dove la trova non pu\u00f2 rifiutare niente, ma dove non la trova limita deliberatamente gli effetti della sua potenza; a Nazareth, ad esempio, comp\u00ec pochi miracoli per l'incredulit\u00e0 degli abitanti. In un certo senso \u00e8 come se la mancanza di fede impedisse l'azione di Cristo. La fede \u00e8 la prima virt\u00f9 che Nostro Signore chiede da quanti si avvicinano a lui, e questo vale anche per tutti noi, che abbiamo ricevuto questa fede con il Battesimo. Non dobbiamo per\u00f2 lasciarla dormire in fondo al nostro cuore, ma chiedere a Dio di aumentarla in noi ed esercitarla con i nostri atti. Pi\u00f9 sar\u00e0 pura e viva, pi\u00f9 riempir\u00e0 la nostra esistenza, pi\u00f9 la nostra vita spirituale sar\u00e0 solida, libera, luminosa, sicura e feconda. Dio domanda che durante la nostra vita terrena lo serviamo nella fede. \u00c8 l'omaggio che aspetta da noi e costituisce la nostra prova prima di giungere al fine eterno. Come dubitare che, quando ci accostiamo a Ges\u00f9, anche al di fuori dei sacramenti, attraverso la fede, con umilt\u00e0 e confidenza, una potenza divina non derivi da Lui per illuminarci, fortificarci, aiutarci? Nessuno si \u00e8 mai avvicinato con fede a Ges\u00f9 senza essere stato raggiunto dai raggi benefici che si irradiano incessantemente da quel centro di luce e di calore.", "riflettere": "Il salvatore nostro Cristo Ges\u00f9 ha vinto la morte e ha fatto risplendere la vita per mezzo del Vangelo.", "preghfin": "Ora, se si annuncia che Cristo \u00e8 risorto dai morti,\ncome possono dire alcuni tra voi che non vi \u00e8 risurrezione dei morti?\nSe non vi \u00e8 risurrezione dei morti, neanche Cristo \u00e8 risorto!\nMa se Cristo non \u00e8 risorto, vuota allora \u00e8 la nostra predicazione,\nvuota anche la vostra fede.\nNoi, poi, risultiamo falsi testimoni di Dio,\nperch\u00e9 contro Dio abbiamo testimoniato che egli ha risuscitato il Cristo\nmentre di fatto non lo ha risuscitato,\nse \u00e8 vero che i morti non risorgono.\nSe infatti i morti non risorgono, neanche Cristo \u00e8 risorto;\nma se Cristo non \u00e8 risorto, vana \u00e8 la vostra fede\ne voi siete ancora nei vostri peccati.\nPerci\u00f2 anche quelli che sono morti in Cristo sono perduti.\nSe noi abbiamo avuto speranza in Cristo soltanto per questa vita,\nsiamo da commiserare pi\u00f9 di tutti gli uomini."}