{"day": 17, "month": 7, "year": 2020, "weekday": 5, "date_str": "venerd\u00ec 17 luglio 2020", "quotes": "Is 38,1-6.21-22.7-8; Is 38,10-12.16", "quote_vangelo": "secondo Matteo (12,1-8)", "curatore": "Centro Diocesano per le Vocazioni di Pisa", "prevangelo": "", "indications": "", "preghiniz": "Mio Signore, confido in te che hai detto:\ncerto, io ti salver\u00f2;\nnon cadrai di spada,\nma ti sar\u00e0 conservata la Vita\ncome tuo bottino,\nperch\u00e9 hai avuto fiducia in me.\n<i>(Geremia 39, 18)</i>", "vangelo": "In quel tempo, Ges\u00f9 pass\u00f2, in giorno di sabato, fra campi di grano e i suoi discepoli ebbero fame e cominciarono a cogliere delle spighe e a mangiarle. Vedendo ci\u00f2, i farisei gli dissero: \u00abEcco, i tuoi discepoli stanno facendo quello che non \u00e8 lecito fare di sabato\u00bb.\nMa egli rispose loro: \u00abNon avete letto quello che fece Davide, quando lui e i suoi compagni ebbero fame? Egli entr\u00f2 nella casa di Dio e mangiarono i pani dell'offerta, che n\u00e9 a lui n\u00e9 ai suoi compagni era lecito mangiare, ma ai soli sacerdoti. O non avete letto nella Legge che nei giorni di sabato i sacerdoti nel tempio v\u00ecolano il sabato e tuttavia sono senza colpa? Ora io vi dico che qui vi \u00e8 uno pi\u00f9 grande del tempio. Se aveste compreso che cosa significhi: \u201cMisericordia io voglio e non sacrifici\u201d, non avreste condannato persone senza colpa. Perch\u00e9 il Figlio dell'uomo \u00e8 signore del sabato\u00bb.", "medita": "Per comprendere il significato di questo passo evangelico \u00e8 utile guardare a chi si rivolge Matteo. La tradizione vuole che Matteo abbia predicato agli ebrei di Palestina. Il suo rivolgersi agli Ebrei lo obbliga a confrontarsi con la legge ebraica fatta di una moltitudine di precetti e regole (ben seicentotredici!). \u00c8 per questo che Matteo richiama fatti del Vecchio Testamento: per far capire che l'azione di Ges\u00f9 si inserisce coerentemente all'interno di un percorso di salvezza gi\u00e0 annunciato dai profeti.\nIl messaggio principale che traspare da questo passo evangelico, per\u00f2, \u00e8 un altro. Cosa \u00e8 che ci salva?\nLa risposta \u00e8 eloquente. Non sono le regole e le pratiche religiose a salvarci, ma \u00e8 la fede in Ges\u00f9. Lui \u00e8 \u201cpi\u00f9 grande del Tempio\u201d perch\u00e9 \u00e8 Dio; come si legge nel prologo di Giovanni: \u201cIn principio era il Verbo (Ges\u00f9), e il Verbo era presso Dio e il Verbo era Dio\u201d.\nEd \u00e8 la fede che ci salva, perch\u00e9 chi giudica \u00e8 un Dio misericordioso che non vuole sacrifici ed il cui giogo \u00e8 leggero. Che imputa come peccato solamente il non accoglierlo. Si legge, infatti, ancora nel prologo di San Giovanni: \u201cVenne fra la sua gente ma i suoi non l'hanno accolto. A quanti, per\u00f2, lo hanno accolto ha dato il potere di diventare figli di Dio\u201d. Di salvarsi!", "riflettere": "Di fronte alle sfide contemporanee nei campi sociale, economico, politico e scientifico, riesco a testimoniare la mia fede orientando le mie scelte ad una Verit\u00e0 universale del bene, oppure mi limito ad una pratica rituale della religione per poi adattarmi e vivere un'etica sostanzialmente individualistica?", "preghfin": "Maria, che con fede hai accolto l'annuncio dell'angelo\ne con fede, in apparente contrasto con la promessa regale umanamente intesa,\nhai condiviso la Passione del tuo figlio Ges\u00f9,\nconcedi anche a noi di avere fede nel Verbo incarnato\ne vivere con questa fede in Dio\nil quotidiano svolgersi della nostra vicenda terrena."}