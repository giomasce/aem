{"day": 26, "month": 10, "year": 2020, "weekday": 1, "date_str": "luned\u00ec 26 ottobre 2020", "quotes": "Ef 4,32-5,8; Sal 1", "quote_vangelo": "secondo Luca (13,10-17)", "curatore": "Gabriella e Giacomo Gasparri, Cecilia e Pascal Biver", "prevangelo": "", "indications": "", "preghiniz": "Beato l'uomo che non entra nel consiglio dei malvagi,\nnon resta nella via dei peccatori\ne non siede in compagnia degli arroganti,\nma nella legge del Signore trova la sua gioia,\nla sua legge medita giorno e notte.\n\u00c8 come albero piantato lungo corsi d'acqua,\nche d\u00e0 frutto a suo tempo:\nle sue foglie non appassiscono\ne tutto quello che fa, riesce bene.\nNon cos\u00ec, non cos\u00ec i malvagi,\nma come pula che il vento disperde;\nperci\u00f2 non si alzeranno i malvagi nel giudizio\nn\u00e9 i peccatori nell'assemblea dei giusti,\npoich\u00e9 il Signore veglia sul cammino dei giusti,\nmentre la via dei malvagi va in rovina.", "vangelo": "In quel tempo, Ges\u00f9 stava insegnando in una sinagoga in giorno di sabato. C'era l\u00e0 una donna che uno spirito teneva inferma da diciotto anni; era curva e non riusciva in alcun modo a stare diritta. Ges\u00f9 la vide, la chiam\u00f2 a s\u00e9 e le disse: \u00abDonna, sei liberata dalla tua malattia\u00bb. Impose le mani su di lei e subito quella si raddrizz\u00f2 e glorificava Dio.\nMa il capo della sinagoga, sdegnato perch\u00e9 Ges\u00f9 aveva operato quella guarigione di sabato, prese la parola e disse alla folla: \u00abCi sono sei giorni in cui si deve lavorare; in quelli dunque venite a farvi guarire e non in giorno di sabato\u00bb.\nIl Signore gli replic\u00f2: \u00abIpocriti, non \u00e8 forse vero che, di sabato, ciascuno di voi slega il suo bue o l'asino dalla mangiatoia, per condurlo ad abbeverarsi? E questa figlia di Abramo, che Satana ha tenuto prigioniera per ben diciotto anni, non doveva essere liberata da questo legame nel giorno di sabato?\u00bb.\nQuando egli diceva queste cose, tutti i suoi avversari si vergognavano, mentre la folla intera esultava per tutte le meraviglie da lui compiute.", "medita": "In questo brano Ges\u00f9 ci d\u00e0 una lezione importante, ci fa capire quali sono le cose che hanno valore e quelle che non ne hanno o ne hanno meno. Rispettare il riposo il giorno di sabato diventa una sciocchezza se nel nome del rispetto della legge io non faccio tutto quello che posso per aiutare chi ne ha bisogno. Guarire la donna sofferente ha certamente la priorit\u00e0 rispetto ad una norma che \u00e8 stata tanto estremizzata da diventare una farsa. \u00c8 giusto che il giorno di sabato (per gli Ebrei) o di domenica (per noi cristiani) sia dedicato a Dio, allo spirito. Sospendiamo le cose abituali per trascorrere del tempo con Dio, con la famiglia, facciamo cose che nei giorni lavorativi non riusciamo a fare a causa degli orari del lavoro, ma non dobbiamo mai dimenticare il nostro prossimo\u2026 dare una mano a chi ne ha bisogno, un vicino, un parente, un amico, dire una parola buona\u2026 ascoltare\u2026 consolare. Ges\u00f9 ci ha insegnato che il pi\u00f9 grande comandamento \u00e8 l'amore, proviamo ad usare il nostro tempo, il tempo che abbiamo a disposizione per amare.", "riflettere": "Come passo il mio tempo? Come lo uso? Sono una vittima del tempo che passa o ne ho il controllo?", "preghfin": "Il tempo \u00e8 uno stupendo regalo che Dio ci fa.\nEgli ne domander\u00e0 il conto esatto.\nMa non temere, Dio non \u00e8 un cattivo padrone.\nNon ci d\u00e0 nessun lavoro senza offrirci i mezzi per compierlo.\nSi ha sempre il tempo di fare ci\u00f2 che Dio ci d\u00e0 da fare.\nQuando ti manca il tempo per eseguire tutto,\nfermati qualche istante e prega.\nPoi stabilisci l'impiego della tua giornata sotto lo sguardo di Dio.\nTralascia ci\u00f2 che lealmente sai di non poter portare a termine,\nanche se gli uomini vi insistono e non comprendono,\nperch\u00e9 Dio non te lo d\u00e0 da fare.\nTu non hai, quindi, mai troppo lavoro da compiere.\nQuando hai scoperto ci\u00f2 che Dio desidera vederti fare,\nallora lascia tutto e dedicati interamente a questo compito,\nDio ti aspetta l\u00e0, in quel momento,\nin quel posto e in nessun altro luogo.\n<i>(Michel Quoist)</i>"}