{"day": 16, "month": 11, "year": 2020, "weekday": 1, "date_str": "luned\u00ec 16 novembre 2020", "quotes": "Ap 1,1-5a;2,1-5a; Sal 1", "quote_vangelo": "secondo Luca (18,35-43)", "curatore": "Cristina Martinelli, Chiara Martinelli", "prevangelo": "", "indications": "", "preghiniz": "Sorgente inesauribile d'amore\ndi te la sete non si estingue mai\nal tuo banchetto attiri ogni uomo\nconsoli chi ha pianto in questo mondo.\nAccanto a te vogliamo riposare\ne contemplare il volto che cerchiamo\nsii tu la nostra forza nel cammino\nla nostra luce al termine del giorno.\nAl Padre che ci ama e benedice\nper te, Ges\u00f9 Signore e salvatore\nnel soffio dello Spirito di vita\nonore, lode e gloria in ogni tempo.", "vangelo": "Mentre Ges\u00f9 si avvicinava a G\u00e8rico, un cieco era seduto lungo la strada a mendicare. Sentendo passare la gente, domand\u00f2 che cosa accadesse. Gli annunciarono: \u00abPassa Ges\u00f9, il Nazareno!\u00bb.\nAllora grid\u00f2 dicendo: \u00abGes\u00f9, figlio di Davide, abbi piet\u00e0 di me!\u00bb. Quelli che camminavano avanti lo rimproveravano perch\u00e9 tacesse; ma egli gridava ancora pi\u00f9 forte: \u00abFiglio di Davide, abbi piet\u00e0 di me!\u00bb.\nGes\u00f9 allora si ferm\u00f2 e ordin\u00f2 che lo conducessero da lui. Quando fu vicino, gli domand\u00f2: \u00abChe cosa vuoi che io faccia per te?\u00bb. Egli rispose: \u00abSignore, che io veda di nuovo!\u00bb. E Ges\u00f9 gli disse: \u00abAbbi di nuovo la vista! La tua fede ti ha salvato\u00bb.\nSubito ci vide di nuovo e cominci\u00f2 a seguirlo glorificando Dio. E tutto il popolo, vedendo, diede lode a Dio.", "medita": "Siamo quasi a Gerico, ormai vicini a Gerusalemme, a una sola giornata di cammino. Ges\u00f9 ha appena annunciato la sua passione imminente ed \u00e8 consapevole dell'incomprensione del suo annuncio da parte dei discepoli. Ecco che in questa citt\u00e0, la pi\u00f9 bassa della Palestina, avviene l'incontro con un cieco; \u00e8 una persona anonima, che potrebbe essere ciascuno di noi. Questa persona, per\u00f2, mostra di essere in un'attesa non passiva ma attiva, attento a ci\u00f2 che lo circonda: sebbene sia cieco, i suoi sensi sono vividi e si accorge che c'\u00e8 qualcosa di inconsueto, cos\u00ec domanda alla folla che gli annuncia il passaggio di Ges\u00f9. Il Signore si serve degli altri per raggiungerci, per farsi annunciare; sta a noi cogliere il suo passaggio. Subito la reazione del cieco \u00e8 entusiasta, di completa fiducia, di abbandono. La folla, che prima \u00e8 stata mezzo di annuncio, adesso si oppone all'incontro del cieco con Ges\u00f9, cerca di farlo tacere, ma il cieco \u201cgridava ancora pi\u00f9 forte\u201d, desidera questo incontro e lo cerca con tutte le sue forze, nonostante gli ostacoli. Ecco che Ges\u00f9 si ferma, e teneramente invita la folla a condurglielo. In questo modo Ges\u00f9 chiama ciascuno a diventare strumento di salvezza, strumento e oggetto del suo amore. A questo punto Ges\u00f9 domanda al cieco che cosa vuole da Lui. Questa domanda non \u00e8 retorica perch\u00e9, nonostante egli sappia perfettamente ci\u00f2 che il cieco gli chieder\u00e0, vuole che egli stesso sia pienamente consapevole del suo desiderio, della sua fede, e la formuli semplicemente, dia contenuto a questo \u201cabbi piet\u00e0 di me!\u201d. Nella richiesta del cieco c'\u00e8 tutto il suo desiderio, la sua fede. Ges\u00f9 riconosce la sincerit\u00e0 di questo cuore e lo accoglie con la sua misericordia accordandogli la vista, sottolineando come l'incontro tra Lui e la fede di quest'uomo sia fonte di salvezza. La salvezza nasce dall'accogliere il suo amore, ed accogliere il suo amore \u00e8 la fiducia in Ges\u00f9 stesso. Questo incontro pu\u00f2 trasformare la nostra vita come trasforma la vita del cieco, e trasforma anche coloro che hanno assistito, che da \u201cfolla\u201d anonima diventano \u201cpopolo\u201d di Dio, capace di lodarlo perch\u00e9 ha visto la sua misericordia, ha sperimentato il suo amore.", "preghfin": "Signore, aiutaci a cercarti sempre,\nnella consapevolezza che non ti possediamo mai.\nSignore, insegnaci a riconoscerti\nquando incontriamo il povero, il viandante, il bisognoso.\nSignore, ispiraci il digiuno che preferisci:\naprire cammini di liberazione, rifiutare la menzogna.\nSignore, rendi la nostra vita semplice e sobria,\naffinch\u00e9 il nostro cuore non rifiuti mai la condivisione.\nSignore, rendici capaci di fiducia in chi \u00e8 accanto a noi,\naffinch\u00e9 possiamo vivere insieme accogliendo ogni diversit\u00e0.\nSignore, insegnaci a pregare come tu vuoi,\naffinch\u00e9 possiamo lottare contro Satana e vincere le sue tentazioni."}