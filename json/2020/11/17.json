{"day": 17, "month": 11, "year": 2020, "weekday": 2, "date_str": "marted\u00ec 17 novembre 2020", "quotes": "Ap 3,1-6.14-22; Sal 14", "quote_vangelo": "secondo Luca (19,1-10)", "curatore": "Cristina Martinelli, Chiara Martinelli", "prevangelo": "", "indications": "Santa Elisabetta d'Ungheria", "preghiniz": "Fuoco disceso a noi dall'alto Spirito santo consolatore,\nprendi dimora in mezzo a noi, riempi d'amore i nostri cuori.\nSiamo stranieri e pellegrini, siamo viandanti senza una terra;\ntu ci conduci al Regno eterno con la Parola e con il Pane.\nSuscita in noi la santa ebbrezza, desta nel cuore canti di lode;\nnoi narreremo i tuoi prodigi, ogni tuo dono, e il tuo amore.", "vangelo": "In quel tempo, Ges\u00f9 entr\u00f2 nella citt\u00e0 di G\u00e8rico e la stava attraversando, quand'ecco un uomo, di nome Zacch\u00e8o, capo dei pubblicani e ricco, cercava di vedere chi era Ges\u00f9, ma non gli riusciva a causa della folla, perch\u00e9 era piccolo di statura. Allora corse avanti e, per riuscire a vederlo, sal\u00ec su un sicom\u00f2ro, perch\u00e9 doveva passare di l\u00e0.\nQuando giunse sul luogo, Ges\u00f9 alz\u00f2 lo sguardo e gli disse: \u00abZacch\u00e8o, scendi subito, perch\u00e9 oggi devo fermarmi a casa tua\u00bb. Scese in fretta e lo accolse pieno di gioia. Vedendo ci\u00f2, tutti mormoravano: \u00ab\u00c8 entrato in casa di un peccatore!\u00bb.\nMa Zacch\u00e8o, alzatosi, disse al Signore: \u00abEcco, Signore, io do la met\u00e0 di ci\u00f2 che possiedo ai poveri e, se ho rubato a qualcuno, restituisco quattro volte tanto\u00bb.\nGes\u00f9 gli rispose: \u00abOggi per questa casa \u00e8 venuta la salvezza, perch\u00e9 anch'egli \u00e8 figlio di Abramo. Il Figlio dell'uomo infatti \u00e8 venuto a cercare e a salvare ci\u00f2 che era perduto\u00bb.", "medita": "Zaccheo \u00e8 un personaggio pieno di contraddizioni. Luca lo definisce \u201cun uomo\u201d, e subito chiarisce ci\u00f2 che Ges\u00f9 vede in lui, non si ferma alla superficie: dove tutti vedono un delinquente, Ges\u00f9 vede un uomo. Il suo nome \u00e8 <i>Zakkaj</i>, che significa puro, innocente. Non \u00e8 solo un pubblicano, ma il capo dei pubblicani, capo degli esattori, che aumenta le tasse dei romani per arricchirsi, odiato oltremodo dalla popolazione. Zaccheo \u00e8 abitato da un desiderio profondo e sincero, puro come il suo nome: quello di vedere Ges\u00f9. Non se conosce il motivo, ma \u00e8 sicuramente maggiore di una semplice curiosit\u00e0 perch\u00e9 lo spinge a dimenticarsi del suo ruolo e a rendersi ridicolo, arrampicandosi sul sicomoro. Vi sono due ostacoli per Zaccheo: la sua bassa statura e la folla che si stringe intorno a Ges\u00f9. Cos\u00ec \u00e8 per noi. Vi sono ostacoli che dipendono da noi: i nostri limiti, i nostri peccati, il nostro egoismo ed egocentrismo; e altri che dipendono da altri, dalla societ\u00e0: impegni, lavoro, aspettative degli altri su di noi. Zaccheo ha superato questi ostacoli comportandosi come un bambino, salendo su un sicomoro, umiliandosi, riconoscendo i propri limiti e rinunciando a sentirsi migliore degli altri. Ecco che, a questo punto, avviene una cosa sorprendente: mentre Zaccheo cerca in tutti i modi di vedere Ges\u00f9, \u00e8 Ges\u00f9 che alza gli occhi e lo vede e lo chiama per nome. \u00c8 Ges\u00f9 che ci trova continuamente: non \u00e8 il nostro fare che attira l'attenzione di Dio, ma Dio ha continuamente lo sguardo posato su di noi. Zaccheo si affretta a scendere e lo accoglie con gioia. Tutto questo avviene \u201csubito\u201d, \u201cin fretta\u201d, \u201coggi\u201d. Sempre noi incontriamo Ges\u00f9 oggi! A questo punto si contrappone l'atteggiamento dei presenti, di condanna unanime: tutti mormorano contro Ges\u00f9 perch\u00e9 il suo comportamento non segue le dinamiche del giudizio dell'uomo che ancora una volta vorrebbe un Dio a propria immagine e somiglianza, un Dio che ragioni come l'uomo, che segua dinamiche meritocratiche e non misericordiose. Questa volta sar\u00e0 Zaccheo stesso a reagire: la fiducia che Ges\u00f9 ha riposto in lui sar\u00e0 sufficiente a trasformare radicalmente la sua vita.", "preghfin": "Tu sei bellezza, gioia perfetta, vita senza fine:\nil nostro cuore inquieto ti cerca e ti brama.\nLa tua bont\u00e0 ci visita in ogni creatura,\nla tua fedelt\u00e0 nell'alternarsi del giorno e della notte.\nNei volti degli altri ritroviamo la tua luce,\nnei loro occhi \u00e8 riflesso il tuo sguardo.\nIl nostro cuore batte finch\u00e9 tu lo vuoi,\nil nostro respiro aspira il tuo Spirito santo.\nSiamo sempre in cammino, sempre in ricerca di te,\nsemplici amanti della bellezza spirituale.\nLe ore e i tempi sono battiti delle tue ali di fuoco:\nsei la speranza di tutta la storia."}