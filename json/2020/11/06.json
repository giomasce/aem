{"day": 6, "month": 11, "year": 2020, "weekday": 5, "date_str": "venerd\u00ec 6 novembre 2020", "quotes": "Fil 3,17-4,1; Sal 121", "quote_vangelo": "secondo Luca (16,1-8)", "curatore": "Cristina Martinelli, Chiara Martinelli", "prevangelo": "", "indications": "", "preghiniz": "Quale gioia, quando mi dissero:\n\u00abAndremo alla casa del Signore!\u00bb.\nGi\u00e0 sono fermi i nostri piedi\nalle tue porte, Gerusalemme!\nGerusalemme \u00e8 costruita\ncome citt\u00e0 unita e compatta.\n\u00c8 l\u00e0 che salgono le trib\u00f9,\nle trib\u00f9 del Signore.\nSecondo la legge d'Israele,\nper lodare il nome del Signore.\nL\u00e0 sono posti i troni del giudizio,\ni troni della casa di Davide.\n<i>(Salmo 121)</i>", "vangelo": "In quel tempo, Ges\u00f9 diceva ai discepoli: \u00abUn uomo ricco aveva un amministratore, e questi fu accusato dinanzi a lui di sperperare i suoi averi. Lo chiam\u00f2 e gli disse: \u201cChe cosa sento dire di te? Rendi conto della tua amministrazione, perch\u00e9 non potrai pi\u00f9 amministrare\u201d.\nL'amministratore disse tra s\u00e9: \u201cChe cosa far\u00f2, ora che il mio padrone mi toglie l'amministrazione? Zappare, non ne ho la forza; mendicare, mi vergogno. So io che cosa far\u00f2 perch\u00e9, quando sar\u00f2 stato allontanato dall'amministrazione, ci sia qualcuno che mi accolga in casa sua\u201d.\nChiam\u00f2 uno per uno i debitori del suo padrone e disse al primo: \u201cTu quanto devi al mio padrone?\u201d. Quello rispose: \u201cCento barili d'olio\u201d. Gli disse: \u201cPrendi la tua ricevuta, siediti subito e scrivi cinquanta\u201d. Poi disse a un altro: \u201cTu quanto devi?\u201d. Rispose: \u201cCento misure di grano\u201d. Gli disse: \u201cPrendi la tua ricevuta e scrivi ottanta\u201d.\nIl padrone lod\u00f2 quell'amministratore disonesto, perch\u00e9 aveva agito con scaltrezza. I figli di questo mondo, infatti, verso i loro pari sono pi\u00f9 scaltri dei figli della luce\u00bb.", "medita": "La parabola che ci viene presentata nel Vangelo di oggi al primo impatto ci pu\u00f2 lasciare disorientati, in quanto Ges\u00f9 sembra lodare il comportamento dell'amministratore disonesto che agisce con furbizia per mettersi al riparo dalla situazione difficile in cui si \u00e8 trovato per la sua avidit\u00e0. Il padrone lo accusa di aver sperperato i suoi averi e intende licenziarlo. L'amministratore, che probabilmente riconosce le accuse che gli sono mosse, non cerca di giustificarsi n\u00e9 recrimina alcunch\u00e9. Consapevole dei propri limiti, non si perde d'animo ma reagisce con prontezza ed escogita una possibile soluzione. Con lucidit\u00e0 e astuzia, crea le condizioni perch\u00e9 i creditori del suo padrone gli siano riconoscenti: riduce il loro debito e se li fa amici, gettando le basi per un asilo futuro. Perch\u00e9 Ges\u00f9 sembra lodare l'azione di quest'uomo? Non certo per la sua disonest\u00e0, ma per la sua scaltrezza: l'amministratore ha dimostrato di saper reagire, di fronte ad una situazione difficile, senza perdersi d'animo: ha prontamente capito la pericolosit\u00e0 della situazione ed ha cercato una soluzione. Ha preso con coraggio la decisione sul da farsi per mettere al sicuro il proprio avvenire. La stessa prontezza e determinazione dovrebbero caratterizzare il cristiano nel riconoscere le situazioni che lo allontanano da Dio e porvi rimedio, agendo con coraggio per cambiare rotta nella propria vita. Ges\u00f9 esorta i suoi discepoli, i figli della luce, ad essere determinati nel perseguire l'obiettivo di seguirlo sulla via dell'Amore, cos\u00ec come i figli del mondo lo sono nel perseguire i loro.", "riflettere": "Papa Francesco commentando questo brano del Vangelo ha detto: \u201cA tale astuzia mondana noi siamo chiamati a rispondere con l'astuzia cristiana, che \u00e8 un dono dello Spirito Santo. Si tratta di allontanarsi dallo spirito e dai valori del mondo [\u2026] per vivere secondo il Vangelo\u201d. L'astuzia cristiana ci consente di individuare tempestivamente quelle situazioni che ci allontanano dalla luce di Ges\u00f9 e di correggere, risoluti e con coraggio, la nostra scelta di vita.", "preghfin": "Signore,\nci chiedi di agire con scaltrezza nelle cose dello spirito,\ndi indagare bene se abbiamo investito bene nella nostra vita.\nLode a te, Signore,\nche sei pi\u00f9 di ogni preoccupazione,\npi\u00f9 di ogni conquista,\nDio benedetto nei secoli.\n<i>(Paolo Curtaz)</i>"}