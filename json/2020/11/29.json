{"day": 29, "month": 11, "year": 2020, "weekday": 7, "date_str": "domenica 29 novembre 2020", "quotes": "Is 63,16b-17.19b;64,2-7; Sal 79; 1Cor 1,3-9", "quote_vangelo": "secondo Marco (13,33-37)", "curatore": "Cristina Martinelli, Chiara Martinelli", "prevangelo": "", "indications": "Tempo di avvento\nSalterio: prima settimana", "preghiniz": "Benedico il Signore in ogni momento,\nsulla mia bocca sempre la sua lode;\nio sono folle per il Signore,\nascoltino gli umili e si rallegrino.\nMagnificate con me il Signore,\nesaltiamo insieme il suo nome;\ninterrogo il Signore e mi risponde,\nmi libera da tutte le mie angosce.\nContemplatelo e sarete illuminati;\nsenza ombra n\u00e9 paura sul volto\nil povero grida: il Signore lo ascolta,\nlo strappa da tutte le sue angosce.", "vangelo": "In quel tempo, Ges\u00f9 disse ai suoi discepoli: \u00abFate attenzione, vegliate, perch\u00e9 non sapete quando \u00e8 il momento. \u00c8 come un uomo, che \u00e8 partito dopo aver lasciato la propria casa e dato il potere ai suoi servi, a ciascuno il suo compito, e ha ordinato al portiere di vegliare.\nVegliate dunque: voi non sapete quando il padrone di casa ritorner\u00e0, se alla sera o a mezzanotte o al canto del gallo o al mattino; fate in modo che, giungendo all'improvviso, non vi trovi addormentati.\nQuello che dico a voi, lo dico a tutti: vegliate!\u00bb.", "medita": "La prima domenica di Avvento ci invita ogni anno a riflettere sul tema della vigilanza nell'attesa della venuta di Ges\u00f9 Cristo. Nella prima venuta infatti Dio si \u00e8 fatto fragilit\u00e0, assumendo la pienezza dell'umanit\u00e0 nel grembo di Maria, ed \u00e8 venuto a mostrarci il vero volto del Padre. Nella seconda venuta, alla fine del mondo, Cristo torner\u00e0 nuovamente per liberare l'umanit\u00e0 intera da ogni condizionamento e raccogliere l'eredit\u00e0 della sua prima venuta. In questo brano Ges\u00f9 ci insegna come attendere quel giorno. In questo brano troviamo molti richiami alla veglia: deve essere un concetto molto importante per insistervi tante volte. \u201cVigilare vuol dire cogliere il senso profondo di ci\u00f2 che accade e discernere significa valutare con sapienza il valore di questo senso per indirizzarlo al suo compimento in sintonia con la volont\u00e0 di Dio\u201d (Paolo Farinella). Nella piccola parabola che segue questo invito insistente, Ges\u00f9 lo rivolge direttamente ai suoi discepoli, esprimendo un chiaro parallelismo tra loro e i personaggi della parabola stessa: il padrone che partir\u00e0 presto, Ges\u00f9 che \u00e8 in procinto di affrontare la sua passione e morte, e i servi, i discepoli che restano, a cui \u00e8 dato un compito preciso e personale. Marco individua nel portiere il responsabile diretto della vigilanza, in quanto \u00e8 colui che ha pi\u00f9 autorit\u00e0 all'interno della piccola comunit\u00e0 della casa, come il pastore \u00e8 responsabile del suo gregge. L'invito alla veglia per\u00f2 \u00e8 diretto a tutti ed \u00e8 un invito costante, perch\u00e9 non conosciamo l'ora della venuta di Ges\u00f9 (la venuta, non il ritorno!) nella nostra vita. Vegliare \u00e8 aderire alla realt\u00e0 ed essere fedeli alla terra, sapendo e affermando di essere sempre alla presenza di Dio, \u00e8 resistere allo spirito dominante e conservare la capacit\u00e0 critica, vivendo l'attesa nel proprio corpo, nella propria carne. Diceva Basilio di Cesarea: \u201cCos'\u00e8 specifico del cristiano? Vigilare ogni giorno e ogni ora ed esser pronti a compiere la volont\u00e0 di Dio, sapendo che nell'ora che non pensiamo il Signore viene\u201d.", "preghfin": "Dall'alba dei giorni tu sei, o Dio,\nil tuo Nome traversa la nostra storia,\nla tua presenza sempre ci accompagna.\nChe cosa conosciamo di te,\nse non questa fame che abita il cuore,\nse non questa sete che ci spinge a cercarti?\nAttraverso mille nomi risuona il tuo Nome,\nogni giorno ci d\u00e0 una ragione di vita,\nci rivela che cosa possiamo sperare.\nNei giorni in cui siamo tentati di fermarci,\nil tuo Nome, Signore, \u00e8 Cammino.\nNelle notti in cui ci assale l'angoscia,\nil tuo Nome, Signore, \u00e8 Consolatore.\nQuando tutto ci pare dissolversi nel nulla,\nil tuo Nome, Signore, \u00e8 vera Realt\u00e0.\nQuando l'inimicizia si frappone tra di noi,\nil tuo Nome, Signore, \u00e8 Perdono."}