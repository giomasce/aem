{"day": 20, "month": 11, "year": 2020, "weekday": 5, "date_str": "venerd\u00ec 20 novembre 2020", "quotes": "Ap 10,8-11; Sal 118", "quote_vangelo": "secondo Luca (19,45-48)", "curatore": "Cristina Martinelli, Chiara Martinelli", "prevangelo": "", "indications": "", "preghiniz": "Rendete grazie al Signore perch\u00e9 \u00e8 buono,\nil suo amore \u00e8 per sempre!\nLo dicano i riscattati del Signore,\nriscattati dalla mano dell'oppressore,\nradunati da terre straniere,\ndal nord e dal mare, dall'oriente e dall'occidente.\nAlcuni vagavano nel deserto su strade desolate\nsenza trovare citt\u00e0 in cui abitare,\naffamati e morenti di sete\nla loro vita in essi languiva.\nNell'avversit\u00e0 gridano al Signore,\nli libera dalle loro angosce,\nli guida per una strada sicura\nverso citt\u00e0 dove possono abitare.\n<i>(Salmo 107)</i>", "vangelo": "In quel tempo, Ges\u00f9, entrato nel tempio, si mise a scacciare quelli che vendevano, dicendo loro: \u00abSta scritto: \u201cLa mia casa sar\u00e0 casa di preghiera\u201d. Voi invece ne avete fatto un covo di ladri\u00bb.\nOgni giorno insegnava nel tempio. I capi dei sacerdoti e gli scribi cercavano di farlo morire e cos\u00ec anche i capi del popolo; ma non sapevano che cosa fare, perch\u00e9 tutto il popolo pendeva dalle sue labbra nell'ascoltarlo.", "medita": "Questa pericope del vangelo di Luca, che riprende Mc 11, 15--17, mostra un Ges\u00f9 che pu\u00f2 apparire duro, incomprensibile a una lettura superficiale. Dopotutto la vendita degli animali per le offerte sacre e i cambiamonete erano assolutamente legittimi, anzi necessari per permettere l'adempimento della Legge. Ges\u00f9 ha appena pianto il suo canto di dolore per la sua amata Gerusalemme che rifiuta l'amore del suo Dio, ed entra nel tempio, dove per la prima volta ritorna da adulto dopo esservi stato da adolescente, quando aveva discusso con i maestri di Israele. Adesso \u00e8 lui che si presenta quale maestro di Israele, e il tempio diventa la sua cattedra di insegnamento. A questo punto compie il gesto di purificazione del tempio, che assume valore profetico; gesto che fa riflettere. Ges\u00f9 mette al centro la preghiera, e l'ascolto della sua Parola, che provocher\u00e0 profonda divisione nel popolo. Da una parte le autorit\u00e0: il sinedrio, formato dai capi dei sacerdoti, i capi del popolo, cio\u00e8 gli anziani, e gli scribi, cio\u00e8 i dottori della Legge, che vogliono ucciderlo perch\u00e9 trovano in lui una minaccia alla loro autorit\u00e0; dall'altra il popolo che pende dalle sue labbra, col cuore libero, capace di ascoltarlo. Ecco che ancora una volta Ges\u00f9 penetra fino in fondo al nostro intimo, come una spada a doppio taglio, per far emergere con la sua parola le nostre contraddizioni interiori: servirsi del suo tempio, della sua parola per i nostri fini di prestigio, di potere o di semplice tornaconto non ci \u00e8 permesso; anzi, questo atteggiamento porta solo ad un progressivo allontanamento da Lui, a divisione, gelosia, rancore che impedisce l'ascolto della Verit\u00e0. Un ascolto che \u00e8 possibile solo se gli lasciamo fare pulizia, che necessita di un cuore semplice.", "preghfin": "O Unico, perch\u00e9 cercarti nei cieli,\nquale terra \u00e8 vuota di te?\nO Unico, perch\u00e9 cercarti dentro una casa,\nnon sei tu che abiti in me?\nO Unico, tu puoi essere assente,\nil mio cuore veglia nel tuo ricordo.\nO Unico, da me tu puoi separarti,\ncrescer\u00e0 il desiderio dell'incontro con te.\nO Unico, tu sei l'Amante\nma io l'amato sono in te.\nO Unico, tu sei il mio Amato,\nsei tu l'Amore che mi abita.\nCon te la mia follia \u00e8 santit\u00e0,\nla mia sapienza \u00e8 stoltezza.\nCon te la mia debolezza \u00e8 forza,\nla mia povera vita diventa vita divina."}