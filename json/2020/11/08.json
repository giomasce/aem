{"day": 8, "month": 11, "year": 2020, "weekday": 7, "date_str": "domenica 8 novembre 2020", "quotes": "Sap 6,12-16; Sal 62; 1Ts 4,13-18", "quote_vangelo": "secondo Matteo (25,1-13)", "curatore": "Cristina Martinelli, Chiara Martinelli", "prevangelo": "", "indications": "Salterio: quarta settimana", "preghiniz": "O Dio, tu sei il mio Dio,\nall'aurora ti cerco,\ndi te ha sete l'anima mia,\na te anela la mia carne,\ncome terra deserta, arida, senz'acqua.\nCos\u00ec nel santuario ti ho cercato,\nper contemplare la tua potenza e la tua gloria.\nPoich\u00e9 la tua grazia vale pi\u00f9 della vita,\nle mie labbra diranno la tua lode.\nCos\u00ec ti benedir\u00f2 finch\u00e9 io viva,\nnel tuo nome alzer\u00f2 le mie mani.\nMi sazier\u00f2 come a lauto convito,\ne con voci di gioia ti loder\u00e0 la mia bocca.\n<i>(Salmo 62)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli sar\u00e0 simile a dieci vergini che presero le loro lampade e uscirono incontro allo sposo. Cinque di esse erano stolte e cinque sagge; le stolte presero le loro lampade, ma non presero con s\u00e9 l'olio; le sagge invece, insieme alle loro lampade, presero anche l'olio in piccoli vasi. Poich\u00e9 lo sposo tardava, si assopirono tutte e si addormentarono.\nA mezzanotte si alz\u00f2 un grido: \u201cEcco lo sposo! Andategli incontro!\u201d. Allora tutte quelle vergini si destarono e prepararono le loro lampade. Le stolte dissero alle sagge: \u201cDateci un po' del vostro olio, perch\u00e9 le nostre lampade si spengono\u201d. Le sagge risposero: \u201cNo, perch\u00e9 non venga a mancare a noi e a voi; andate piuttosto dai venditori e compratevene\u201d.\nOra, mentre quelle andavano a comprare l'olio, arriv\u00f2 lo sposo e le vergini che erano pronte entrarono con lui alle nozze, e la porta fu chiusa. Pi\u00f9 tardi arrivarono anche le altre vergini e incominciarono a dire: \u201cSignore, signore, aprici!\u201d. Ma egli rispose: \u201cIn verit\u00e0 io vi dico: non vi conosco\u201d.\nVegliate dunque, perch\u00e9 non sapete n\u00e9 il giorno n\u00e9 l'ora\u00bb.", "medita": "La prima similitudine con il regno dei cieli \u00e8 l'immagine di andare incontro, uscendo dallo spazio limitato di se stessi per andare verso gli altri e verso il Signore, ma anche <i>\u201cuscire da ci\u00f2 che siamo per diventare ci\u00f2 che possiamo diventare\u201d</i>. Le dieci vergini escono nella notte, sfidano il buio e vincono la paura dell'incognito perch\u00e9 sono spinte dall'entusiasmo e attratte dalla gioia di un incontro importante. La seconda similitudine \u00e8 la luce delle lampade con la quale le ragazze affrontano il pericolo della notte e che d\u00e0 loro coraggio e fiducia. Le vergini sagge sono persone che vivono in pienezza e intelligenza, che coltivano la loro spiritualit\u00e0 e custodiscono la luce che le aiuta a superare i momenti difficili; le vergini stolte, al contrario, vivono una vita vuota e superficiale. Tutte escono entusiaste verso l'incontro con lo sposo, ma, mentre alcune si sono preparate e hanno la loro scorta di luce, le altre, esaurito il fervore iniziale, si ritrovano senza risorse. La lunga attesa nel buio della notte, come nella vita, mette tutte alla prova, tanto che tutte si addormentano: le prime tuttavia, al richiamo dello sposo, si svegliano e sono pronte per prendere parte alla festa a differenza delle altre, che non hanno pi\u00f9 luce. Le sagge si sono fatte trovare pronte perch\u00e9 hanno vissuto nella ricerca dell'incontro, hanno custodito, seppur nella fatica, la loro luce interiore e l'hanno alimentata nella ricerca del Signore. Si sono addormentate, \u00e8 vero, ma alla voce dello sposo si sono svegliate e, senza esitazione, gli sono corse incontro e Lui le ha riconosciute. Le ragazze stolte invece sono disorientate, si accorgono di non avere punti fermi, non hanno una guida nella notte e quando viene loro rifiutato l'olio che hanno chiesto, vengono richiamate alla responsabilit\u00e0 e alla libert\u00e0 della vita individuale, perch\u00e9 un altro non pu\u00f2 amare al posto mio, non pu\u00f2 essere buono al posto mio, non pu\u00f2 desiderare Dio al posto mio. (Ermes Ronchi)", "riflettere": "La mia vera forza non \u00e8 nella mia resistenza alla fatica, ma nella voce di Dio, che anche se tarda verr\u00e0, che ridesta la vita da tutti gli sconforti, che mi consola dicendo che di me non \u00e8 stanco, che disegna un mondo colmo di luci e di incontri. A me basta avere un cuore che ascolta, ravvivarlo come fosse una lampada e uscire incontro a un abbraccio. (Ermes Ronchi)", "preghfin": "Dio nostra luce,\nviva fiamma che mantieni accesa la nostra lampada,\nillumina il cammino con la tua parola,\nsola speranza nella lunga notte.\nSei fedele e noi cerchiamo di imparare da te nella fatica,\ndi resistere al silenzio ancora stretti l'uno all'altro.\nPu\u00f2 accadere un prodigio in questa notte,\nal di l\u00e0 di ogni speranza, di ogni attesa:\nperch\u00e9 tu sei Dio di chiarit\u00e0.\n<i>(Lorenzo Gobbi)</i>"}