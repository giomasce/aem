{"day": 11, "month": 11, "year": 2020, "weekday": 3, "date_str": "mercoled\u00ec 11 novembre 2020", "quotes": "Tt 3,1-7; Sal 22", "quote_vangelo": "secondo Luca (17,11-19)", "curatore": "Cristina Martinelli, Chiara Martinelli", "prevangelo": "", "indications": "San Martino di Tours", "preghiniz": "Il Signore \u00e8 il mio pastore: non manco di nulla.\nSu pascoli erbosi mi fa riposare, ad acque tranquille mi conduce.\nRinfranca l'anima mia, mi guida per il giusto cammino a motivo del suo nome.\nAnche se vado per una valle oscura, non temo alcun male, perch\u00e9 tu sei con me.\nIl tuo bastone e il tuo vincastro mi danno sicurezza.\nDavanti a me tu prepari una mensa sotto gli occhi dei miei nemici.\nUngi di olio il mio capo; il mio calice trabocca.\nS\u00ec, bont\u00e0 e fedelt\u00e0 mi saranno compagne tutti i giorni della mia vita,\nabiter\u00f2 ancora nella casa del Signore per lunghi giorni.\n<i>(Salmo 22)</i>", "vangelo": "Lungo il cammino verso Gerusalemme, Ges\u00f9 attraversava la Samaria e la Galilea.\nEntrando in un villaggio, gli vennero incontro dieci lebbrosi, che si fermarono a distanza e dissero ad alta voce: \u00abGes\u00f9, maestro, abbi piet\u00e0 di noi!\u00bb. Appena li vide, Ges\u00f9 disse loro: \u00abAndate a presentarvi ai sacerdoti\u00bb. E mentre essi andavano, furono purificati.\nUno di loro, vedendosi guarito, torn\u00f2 indietro lodando Dio a gran voce, e si prostr\u00f2 davanti a Ges\u00f9, ai suoi piedi, per ringraziarlo. Era un Samaritano.\nMa Ges\u00f9 osserv\u00f2: \u00abNon ne sono stati purificati dieci? E gli altri nove dove sono? Non si \u00e8 trovato nessuno che tornasse indietro a rendere gloria a Dio, all'infuori di questo straniero?\u00bb. E gli disse: \u00ab\u00c0lzati e va'; la tua fede ti ha salvato!\u00bb.", "medita": "Secondo la legge ebraica la lebbra era una malattia segno del peccato: i lebbrosi erano dichiarati impuri dai sacerdoti e dovevano vivere ai margini della comunit\u00e0, lontani da tutti perch\u00e9 maledetti da Dio e dagli uomini. I dieci lebbrosi che si rivolgono Ges\u00f9 sono mossi dalla fiducia e dalla speranza di essere in qualche modo accolti e ascoltati. Il loro grido: \u00abGes\u00f9, maestro, abbi piet\u00e0 di noi!\u00bb \u00e8 una richiesta di aiuto e di consolazione. Ges\u00f9 li vede: il suo sguardo ricade su ognuno di loro, non \u00e8 uno sguardo generale ma personale, con il quale accoglie la loro fiducia in lui e li invita a continuare ad averne, fidandosi della sua parola. Ges\u00f9 li rimanda ai sacerdoti, che nella comunit\u00e0 erano coloro che avevano l'autorit\u00e0 di dichiararli guariti, e durante questo tragitto avviene effettivamente la guarigione. Dalle poche parole di questo brano si pu\u00f2 solo intuire la fede che ha spinto i dieci lebbrosi a chiedere aiuto a Ges\u00f9: non ci sono gesti eclatanti che facciano pensare ad una fede straordinaria cos\u00ec forte da promuovere il miracolo. Si fidano semplicemente di lui, lo vanno a cercare e seguono la sua parola. La fede \u00e8 evidentemente un mistero. \u00c8 un dono che ci \u00e8 stato dato ma che dobbiamo saper custodire e coltivare.\nDei dieci lebbrosi che sono guariti, uno solo, l'unico non giudeo, sente la necessit\u00e0 di tornare indietro a ringraziare e rendere lode a Dio \u201ca gran voce\u201d per il dono della guarigione: la sua gioia \u00e8 incontenibile e la deve manifestare al mondo. Il samaritano, grazie alla sua fede, non solo ha ottenuto la guarigione del corpo, ma anche la salvezza dell'anima. Gli altri nove sono guariti dalla lebbra, ma non sono andati oltre. La salvezza vera, data dalla grazia di Dio, non riguarda solo il corpo, ma anche la mente e lo spirito: la persona torna integra nella sua interezza. Ges\u00f9 ci insegna che questa salvezza \u00e8 universale, rivolta a tutti coloro che aprono il cuore al Signore, che si fidano di Lui e che diventano per questo riflesso del suo amore.", "riflettere": "<i>Gli altri nove dove sono?</i> Il samaritano riconosce il dono della guarigione e sente la necessit\u00e0 di tornare a ringraziare Ges\u00f9. Gli altri invece faticano a riconoscere l'azione di Dio, la danno forse per scontata e sono incapaci di riconoscerne la straordinariet\u00e0. Quante volte anche noi diamo per scontato il nostro cammino di fede, lo viviamo come un'abitudine e non ci accorgiamo della sua straordinariet\u00e0 quotidiana.", "preghfin": "Signore, grazie per il tuo amore,\ngrazie per la mano che continuamente ci tendi;\ngrazie perch\u00e9 ci ami nonostante le nostre miserie e la nostra ingratitudine;\ngrazie perch\u00e9 continui ad amarci anche quando rifiutiamo il tuo amore.\nGrazie per tutti i tuoi doni, gli affetti, la musica, le cose belle.\nGrazie per il dono del tuo figlio Ges\u00f9, che si \u00e8 fatto uomo per ridarci la tua amicizia;\ngrazie perch\u00e9 Egli ha voluto restare con noi nel Sacramento dell'Eucaristia.\nGrazie per la vita eterna che hai seminato in noi;\ngrazie per il dono della vita, Signore."}