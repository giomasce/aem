{"day": 21, "month": 11, "year": 2020, "weekday": 6, "date_str": "sabato 21 novembre 2020", "quotes": "Ap 11,4-12; Sal 143", "quote_vangelo": "secondo Luca (20,27-40)", "curatore": "Cristina Martinelli, Chiara Martinelli", "prevangelo": "", "indications": "Presentazione della Beata Vergine Maria", "preghiniz": "Rinati dalla luce, figli del giorno,\nSignore, a te veniamo nel mattino;\nla tua parola dissipa le ombre\ne libera dal male il nostro spirito.\nO Padre della gloria, Dio vivente,\nla tua luce splenda ai nostri occhi;\nda' a noi l'eredit\u00e0 da te promessa\nin Cristo, Figlio tuo primogenito.\nNel giorno in cui creasti Adamo dal fango\nl'hai ricreato in Cristo sulla croce;\nnoi contempliamo l'albero di vita,\normai non pi\u00f9 vietato dal tuo angelo.\nOnore e gloria a te, o Padre del cielo,\nper mezzo di Ges\u00f9 il salvatore\nnel dono di ogni luce, il santo Spirito\nche vive eternamente per i secoli.", "vangelo": "In quel tempo, si avvicinarono a Ges\u00f9 alcuni sadduc\u00e8i \u2013 i quali dicono che non c'\u00e8 risurrezione \u2013 e gli posero questa domanda: \u00abMaestro, Mos\u00e8 ci ha prescritto: \u201cSe muore il fratello di qualcuno che ha moglie, ma \u00e8 senza figli, suo fratello prenda la moglie e dia una discendenza al proprio fratello\u201d. C'erano dunque sette fratelli: il primo, dopo aver preso moglie, mor\u00ec senza figli. Allora la prese il secondo e poi il terzo e cos\u00ec tutti e sette morirono senza lasciare figli. Da ultimo mor\u00ec anche la donna. La donna dunque, alla risurrezione, di chi sar\u00e0 moglie? Poich\u00e9 tutti e sette l'hanno avuta in moglie\u00bb.\nGes\u00f9 rispose loro: \u00abI figli di questo mondo prendono moglie e prendono marito; ma quelli che sono giudicati degni della vita futura e della risurrezione dai morti, non prendono n\u00e9 moglie n\u00e9 marito: infatti non possono pi\u00f9 morire, perch\u00e9 sono uguali agli angeli e, poich\u00e9 sono figli della risurrezione, sono figli di Dio. Che poi i morti risorgano, lo ha indicato anche Mos\u00e8 a proposito del roveto, quando dice: \u201cIl Signore \u00e8 il Dio di Abramo, Dio di Isacco e Dio di Giacobbe\u201d. Dio non \u00e8 dei morti, ma dei viventi; perch\u00e9 tutti vivono per lui\u00bb.\nDissero allora alcuni scribi: \u00abMaestro, hai parlato bene\u00bb. E non osavano pi\u00f9 rivolgergli alcuna domanda.", "medita": "I sadducei, profondamente conservatori e tradizionalisti, praticavano una lettura fondamentalista delle Scritture: tra le altre cose, essi rigettavano la resurrezione dei morti quale verit\u00e0 di fede, in quanto non si trova esplicitata nella Torah. Ges\u00f9 stravolge completamente l'idea di resurrezione dell'uomo antico. Egli ci rivela la novit\u00e0 del regno dei cieli che non contempler\u00e0 pi\u00f9 la necessit\u00e0 della vita biologica dell'uomo cos\u00ec come la conosciamo, \u00e8 una realt\u00e0 diversa, costituita dai \u201cbenedetti del Padre\u201d (Mt 25, 34), cio\u00e8 coloro che hanno vissuto secondo la volont\u00e0 di Dio, che lo conoscessero o no, ovvero secondo la logica dell'amore. Questa realt\u00e0, che non riusciamo ad immaginare, sar\u00e0 comunione con Dio e con tutti gli umani; in questa comunione nulla andr\u00e0 perduto dell'amore che abbiamo vissuto amando e accettando di essere amati. Sappiamo solo che non ci sar\u00e0 dolore n\u00e9 morte, n\u00e9 separazione, ma solo amore, perch\u00e9 saremo \u201cfigli di Dio\u201d. In questo brano, Ges\u00f9 corregge l'interpretazione della Torah data dai sadducei, ribadendo che l'alleanza tra Dio e il suo popolo, cio\u00e8 tutti gli umani, \u00e8 tale che niente pu\u00f2 romperla, neanche la morte, e, come i Padri delle fede vivono nell'amore in Dio, cos\u00ec sar\u00e0 il destino di ogni uomo. Dio \u00e8 fedele e non viene meno alle sue promesse. Quest'accusa di Ges\u00f9 all'incapacit\u00e0 di leggere le Sacre Scritture ci arriva ancora oggi ponendoci interrogativi sulla nostra fede: crediamo veramente che la nostra morte non \u00e8 la conclusione di tutto? Che l'amore di Dio per noi va oltre la morte? Che questa \u00e8 un evento pasquale, che dobbiamo attraversare per amore fino all'estremo e per credere in Dio radicalmente, facendo della nostra morte un atto di consegna della vita a colui che ce l'ha donata?", "preghfin": "\u201cEntrare nel seno di Dio\u201d \u00e8 un'espressione contenuta nella Bibbia.\nHo a lungo creduto che quest'espressione\nfosse soltanto un modo poetico di parlare,\nper conferire una bella luce come se ne trovano a migliaia nella Bibbia\ne nelle foreste in stato di abbandono.\nSolo stamani, guardando i passeri che si riversavano a decine\nnel fogliame odoroso del tiglio,\nho finalmente compreso che cos'era il seno di Dio\ne quale delizia potesse essere entrarvi un giorno.\n<i>(Christian Bobin)</i>"}