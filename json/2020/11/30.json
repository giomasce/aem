{"day": 30, "month": 11, "year": 2020, "weekday": 1, "date_str": "luned\u00ec 30 novembre 2020", "quotes": "Rm 10,9-18; Sal 18", "quote_vangelo": "secondo Matteo (4,18-22)", "curatore": "Cristina Martinelli, Chiara Martinelli", "prevangelo": "", "indications": "Sant'Andrea", "preghiniz": "L'immensa nube dei tuoi santi testimoni\neleva a te il canto nuovo senza fine:\n\u00abLa salvezza \u00e8 di Dio e dell'Agnello immolato\nnoi non siamo che servi del suo sangue innocente\u00bb.\nA te, o Padre, creatore d'ogni cosa\nper il Signore e redentore d'ogni vita\nnoi quaggi\u00f9 sulla terra assieme ai santi del cielo\ndiamo lode per sempre nello Spirito santo.", "vangelo": "In quel tempo, mentre camminava lungo il mare di Galilea, Ges\u00f9 vide due fratelli, Simone, chiamato Pietro, e Andrea suo fratello, che gettavano le reti in mare; erano infatti pescatori. E disse loro: \u00abVenite dietro a me, vi far\u00f2 pescatori di uomini\u00bb. Ed essi subito lasciarono le reti e lo seguirono.\nAndando oltre, vide altri due fratelli, Giacomo, figlio di Zebed\u00e8o, e Giovanni suo fratello, che nella barca, insieme a Zebed\u00e8o loro padre, riparavano le loro reti, e li chiam\u00f2. Ed essi subito lasciarono la barca e il loro padre e lo seguirono.", "medita": "In questa giornata, dove ricordiamo il discepolo di Ges\u00f9 Andrea, fratello di Pietro, viene proposto il racconto delle prime due chiamate di Ges\u00f9 al discepolato. Il racconto \u00e8 semplice, sobrio, non si sofferma sui risvolti psicologici ed emozionali che sicuramente hanno interessato i protagonisti, ma esprime la chiamata profetica di Ges\u00f9 che riguarda ciascuno di noi. Ges\u00f9 passa dal mar di Galilea e incontra i primi due pescatori, due fratelli impegnati nella loro attivit\u00e0 quotidiana. Ges\u00f9 li riconosce e li chiama: \u201cVenite dietro a me, vi far\u00f2 pescatori di uomini\u201d. Una prima osservazione \u00e8 che la chiamata viene direttamente da Ges\u00f9, che ci cerca, ci conosce e ci invita a seguirlo. Non sono i pescatori che hanno sentito parlare di Lui e che lo vanno a cercare, come facevano i discepoli con i maestri, i quali si sceglievano il rabbi e lo retribuivano per l'insegnamento ricevuto. La seconda osservazione \u00e8 che \u00e8 la chiamata ad un cambiamento radicale, ad una \u201cconversione\u201d che comporta il completo abbandono di tutto ci\u00f2 che era prima: la barca, la professione, e per i due discepoli successivi, Giacomo e Giovanni, anche il padre, ovvero la famiglia. \u00c8 una conversione che richiede una dinamica da imprimere alla nostra vita, giorno dopo giorno, perch\u00e9 non siamo mai completamente convertiti. Infine la terza osservazione \u00e8 che questa chiamata necessita di una risposta totalizzante: \u201cEd essi subito lasciate le reti lo seguirono\u201d. \u00c8 una risposta immediata e incondizionata, che richiede l'umilt\u00e0 di \u201candare dietro\u201d, di rinunciare ad ogni ambizione o semplicemente alla propria idea di futuro. Questa \u00e8 l'unica risposta che pu\u00f2 consentire a Dio di regnare nella nostra vita attraverso una conversione costante, una risposta che necessita di un rinnovo continuo, che si ripete dopo ogni caduta, ogni tentennamento. Questo \u00e8 l'insegnamento di Andrea e degli altri discepoli che sono andati dietro a Ges\u00f9.", "preghfin": "Hai proclamato beati i perseguitati per il tuo Nome:\nsostieni e rallegra i cristiani osteggiati nel mondo.\nHai mandato i tuoi discepoli come pecore in mezzo ai lupi:\nfa' che le tue pecore siano pacifiche e resta sempre il loro pastore.\nHai profetizzato ai tuoi inviati la persecuzione:\nmantieni la chiesa vigilante e preparata per la prova.\nHai ispirato la difesa ai tuoi discepoli:\nmanda il tuo Spirito su chi \u00e8 oltraggiato per te.\nHai chiesto ai tuoi discepoli di amare i nemici:\nfa' che i credenti in te preghino per i loro persecutori.\nHai rivelato che il chicco di grano se muore d\u00e0 frutto:\naiutaci ad accettare gioiosamente di morire per te."}