{"day": 7, "month": 11, "year": 2020, "weekday": 6, "date_str": "sabato 7 novembre 2020", "quotes": "Fil 4,10-19; Sal 111", "quote_vangelo": "secondo Luca (16,9-15)", "curatore": "Cristina Martinelli, Chiara Martinelli", "prevangelo": "", "indications": "", "preghiniz": "Beato l'uomo che teme il Signore\ne trova grande gioia nei suoi comandamenti.\nPotente sulla terra sar\u00e0 la sua stirpe,\nla discendenza dei giusti sar\u00e0 benedetta.\nFelice l'uomo pietoso che d\u00e0 in prestito,\namministra i suoi beni con giustizia.\nEgli non vaciller\u00e0 in eterno:\nil giusto sar\u00e0 sempre ricordato.\nSicuro \u00e8 il suo cuore, non teme;\negli dona largamente ai poveri,\nla sua giustizia rimane per sempre,\nla sua potenza s'innalza nella gloria.\n<i>(Salmo 111)</i>", "vangelo": "In quel tempo, Ges\u00f9 diceva ai discepoli: \u00abFatevi degli amici con la ricchezza disonesta, perch\u00e9, quando questa verr\u00e0 a mancare, essi vi accolgano nelle dimore eterne.\nChi \u00e8 fedele in cose di poco conto, \u00e8 fedele anche in cose importanti; e chi \u00e8 disonesto in cose di poco conto, \u00e8 disonesto anche in cose importanti. Se dunque non siete stati fedeli nella ricchezza disonesta, chi vi affider\u00e0 quella vera? E se non siete stati fedeli nella ricchezza altrui, chi vi dar\u00e0 la vostra?\nNessun servitore pu\u00f2 servire due padroni, perch\u00e9 o odier\u00e0 l'uno e amer\u00e0 l'altro, oppure si affezioner\u00e0 all'uno e disprezzer\u00e0 l'altro. Non potete servire Dio e la ricchezza\u00bb.\nI farisei, che erano attaccati al denaro, ascoltavano tutte queste cose e si facevano beffe di lui. Egli disse loro: \u00abVoi siete quelli che si ritengono giusti davanti agli uomini, ma Dio conosce i vostri cuori: ci\u00f2 che fra gli uomini viene esaltato, davanti a Dio \u00e8 cosa abominevole\u00bb.", "medita": "Ges\u00f9 etichetta il denaro <i>\u201cricchezza disonesta\u201d</i>. Esistono tanti tipi di ricchezze, quelle materiali e quelle spirituali. La ricchezza materiale non \u00e8 un male di per s\u00e9; essa diventa \u201cbuona\u201d o \u201ccattiva\u201d a seguito delle nostre scelte: se guadagnata con onest\u00e0, come frutto del proprio lavoro, soprattutto se condivisa con i fratelli, pu\u00f2 essere uno strumento con cui esercitare la carit\u00e0 e pu\u00f2 diventare una palestra per imparare ad amministrare bene i doni dello spirito. Ges\u00f9 stesso ci ricorda che saper essere fedeli <i>nelle cose di poco conto</i> ci insegna ad esserlo ancor di pi\u00f9 nelle ricchezze vere, quelle che ci aprono la porta al Regno dei Cieli.\nD'altra parte la ricchezza materiale \u00e8 sempre stata, e lo sar\u00e0 sempre, una forte tentazione per l'uomo, fonte di avidit\u00e0 e corruzione. Attraente e ingannevole, cela dietro di s\u00e9 l'illusione della felicit\u00e0. Se mal gestita, arriva a impossessarsi della nostra anima, ad assorbire le nostre energie, i nostri desideri, fino a toglierci la libert\u00e0 e a sottrarci all'amicizia con Dio occupando tutto lo spazio del nostro cuore. Per questo Ges\u00f9 ci richiama con forza a operare una scelta chiara tra Dio e la ricchezza, poich\u00e9 il nostro cuore non pu\u00f2 essere diviso e <i>non pu\u00f2 servire due padroni</i>. Rivolgendosi ai farisei, Ges\u00f9 ci mette in guardia anche da altri \u201cbeni terreni\u201d che possono diventare nostri idoli e occupare il posto di Dio nel nostro cuore: la sete di successo e di potere, l'orgoglio, la superbia, la pretesa di essere migliori degli altri o di valere di pi\u00f9\u2026 <i>\u201cCi\u00f2 che fra gli uomini viene esaltato, davanti a Dio \u00e8 cosa abominevole\u201d</i>. Tutto questo ci rende schiavi e, da ultimo, infelici. Andiamo quindi alla ricerca della libert\u00e0 vera, e la nostra scelta non potr\u00e0 che orientarsi verso un'unica direzione.", "riflettere": "Ogni volta che le mie azioni sono guidate dalla mia voglia di prevalere sugli altri, di mettermi in evidenza, di accumulare ricchezza o consenso, sperimento la schiavit\u00f9. Sono schiavo di me stesso, del mio orgoglio, rendo il mio piccolo mondo sempre pi\u00f9 asfittico e ristretto. Quando sono capace di apprezzare quanto mi \u00e8 stato dato, di rendere partecipe l'altro di quello che ho, di staccarmi dalla bramosia di possedere, di fare per avere, sperimento la libert\u00e0. Il mio mondo si allarga, si illumina. Creo spazio a Ges\u00f9 nella mia vita e lo lascio entrare. Sono felice.", "preghfin": "Signore, rendici uomini liberi, che non accettano doni\nper compiere semplicemente il proprio dovere.\nSignore, rendici uomini liberi dal desiderio di possedere cose:\nesse non ci renderanno migliori.\nSignore, rendici uomini liberi dal desiderio di possedere persone:\nil loro bene venga prima di tutto e sopra ogni altra cosa.\nSignore, rendici uomini liberi dal desiderio di possedere potere:\nesso non ci far\u00e0 pi\u00f9 forti.\nSignore, rendici uomini liberi dal desiderio di possedere denari:\nessi non ci porteranno ricchezza,\nma ci bruceranno il cuore, la mente e le mani.\nSignore, rendici uomini liberi nelle profondit\u00e0 del nostro cuore,\nnell'acutezza della nostra mente, nelle azioni che, ogni giorno, compiamo.\nSignore, rendici capaci di sobriet\u00e0, condivisione, accoglienza.\nE aiutaci a fare ordine nelle nostre passioni.\n<i>(Dionigi Tettamanzi)</i>"}