{"day": 28, "month": 11, "year": 2020, "weekday": 6, "date_str": "sabato 28 novembre 2020", "quotes": "Ap 22,1-7; Sal 94", "quote_vangelo": "secondo Luca (21,34-36)", "curatore": "Cristina Martinelli, Chiara Martinelli", "prevangelo": "", "indications": "", "preghiniz": "Ges\u00f9, che regna sulla croce, icona povera e amante,\nai nostri occhi d\u00e0 la luce perch\u00e9 vediamo in lui la gloria.\nGes\u00f9, che attira dalla croce l'umanit\u00e0 nel suo peccato,\na ogni vita d\u00e0 perdono in una grande intercessione.\nLa chiesa nasce dalla croce e si disseta all'acqua viva,\nnel sangue sparso \u00e8 fatta bella per il Signore suo sposo.\nL'amore appare sulla croce e unisce il cielo con la terra,\normai risuona il canto nuovo attorno al trono dell'Agnello.", "vangelo": "In quel tempo, Ges\u00f9 disse ai suoi discepoli: \u00abState attenti a voi stessi, che i vostri cuori non si appesantiscano in dissipazioni, ubriachezze e affanni della vita e che quel giorno non vi piombi addosso all'improvviso; come un laccio infatti esso si abbatter\u00e0 sopra tutti coloro che abitano sulla faccia di tutta la terra.\nVegliate in ogni momento pregando, perch\u00e9 abbiate la forza di sfuggire a tutto ci\u00f2 che sta per accadere e di comparire davanti al Figlio dell'uomo\u00bb.", "medita": "Il brano del vangelo di oggi non \u00e8 altro che la conclusione del discorso escatologico che Ges\u00f9 tiene agli apostoli a Gerusalemme negli ultimi giorni prima della sua passione. Luca esprime in un crescendo sempre pi\u00f9 intenso e puntuale il cammino da percorrere per riconoscere la venuta del figlio dell'uomo nella nostra vita, invitandoci esplicitamente a vegliare su noi stessi. La messa in guardia riguarda fondamentalmente il pericolo dell'intontimento spirituale, provocato dal perdersi in cose che offuscano il nostro sguardo, siano esse eventi che ci procurano piacere, ebbrezza, come il successo, le soddisfazioni, oppure che ci sprofondano in preoccupazioni, angosce. Tutto questo ci conduce a vivere una vita distratta, perch\u00e9 occupa il nostro cuore e la nostra mente impedendoci di mantenere un orientamento nella vita e restare in attesa della venuta del Signore. La venuta del Signore giunger\u00e0 improvvisamente, congelando nell'istante la situazione che trova. E dunque sono necessarie due cose per far fronte a questo ottundimento: la veglia, la vigilanza attenta alla sua parola cogliendola nella Scrittura ma anche nella natura, nel volto e nella vita dei fratelli; e la preghiera, quale capacit\u00e0 di stare davanti a Dio, di lasciarsi amare e perdonare da Lui, di discernimento della sua presenza in noi, di invocazione dello Spirito perch\u00e9 ci riconosciamo bisognosi della sua forza per sfuggire al male che ci circonda e che ci abita.", "preghfin": "Ti supplichiamo, Spirito santo,\nSpirito di forza, di conoscenza e di timore,\nSpirito di sapienza, di scienza e di discernimento,\nSpirito di compassione e di vero amore:\nsantificaci, corpo e anima,\ne saremo agnelli splendenti e senza macchia.\nGuariscici dal nostro egoismo e accendi in noi il fuoco del tuo amore;\nponi nei nostri spiriti la vera fede degli apostoli,\nfa' penetrare nei nostri cuori la beata speranza e la grande consolazione\nche ci stabiliranno ben al di sopra delle vanit\u00e0 di questo mondo.\nNon permettere che rimanga in noi ci\u00f2 che ci pu\u00f2 distrarre da te\ne dalla santit\u00e0 del tuo amore: inimicizia, invidia e odio.\nEffondi in noi i tuoi doni vivificanti\ncome facesti un tempo con gli apostoli\ne, ovunque saremo, ti renderemo testimonianza\ncon franchezza, con le nostre stesse vite:\nnel tempo libero e nel lavoro,\nin parole, in pensieri e in ogni nostro atteggiamento,\ndi sera e di mattina, di giorno e di notte.\nDonaci la vera vita in questo mondo,\ne in quello futuro ti glorificheremo\ncon le nostre azioni e con le nostre lodi,\ne ti magnificheremo con il Padre e con il Figlio:\nTrinit\u00e0 vivificante, gloria a te nei secoli dei secoli. Amen."}