{"day": 22, "month": 11, "year": 2020, "weekday": 7, "date_str": "domenica 22 novembre 2020", "quotes": "Ez 34,11-12.15-17; Sal 22; 1Cor 15,20-26.28", "quote_vangelo": "secondo Matteo (25,31-46)", "curatore": "Cristina Martinelli, Chiara Martinelli", "prevangelo": "", "indications": "Solennit\u00e0 di Nostro Signore Ges\u00f9 Cristo\nRe dell'universo\nSanta Cecilia", "preghiniz": "Il Signore ha detto al mio Signore:\n\u00abSiedi alla mia destra\nfinch\u00e9 non metter\u00f2 i tuoi nemici\na sgabello dei tuoi piedi!\u00bb.\nIl Signore ti mander\u00e0 da Sion\nlo scettro della tua forza:\ndomina in mezzo ai tuoi nemici!\nA te il primato nel giorno della tua forza\ntra gli splendori dei santi\ndal grembo prima della stella del mattino\nio ti ho generato.\n<i>(Salmo 110)</i>", "vangelo": "In quel tempo, Ges\u00f9 disse ai suoi discepoli: \u00abQuando il Figlio dell'uomo verr\u00e0 nella sua gloria, e tutti gli angeli con lui, sieder\u00e0 sul trono della sua gloria. Davanti a lui verranno radunati tutti i popoli. Egli separer\u00e0 gli uni dagli altri, come il pastore separa le pecore dalle capre, e porr\u00e0 le pecore alla sua destra e le capre alla sinistra.\nAllora il re dir\u00e0 a quelli che saranno alla sua destra: \u201cVenite, benedetti del Padre mio, ricevete in eredit\u00e0 il regno preparato per voi fin dalla creazione del mondo, perch\u00e9 ho avuto fame e mi avete dato da mangiare, ho avuto sete e mi avete dato da bere, ero straniero e mi avete accolto, nudo e mi avete vestito, malato e mi avete visitato, ero in carcere e siete venuti a trovarmi\u201d.\nAllora i giusti gli risponderanno: \u201cSignore, quando ti abbiamo visto affamato e ti abbiamo dato da mangiare, o assetato e ti abbiamo dato da bere?  Quando mai ti abbiamo visto straniero e ti abbiamo accolto, o nudo e ti abbiamo vestito? Quando mai ti abbiamo visto malato o in carcere e siamo venuti a visitarti?\u201d. E il re risponder\u00e0 loro: \u201cIn verit\u00e0 io vi dico: tutto quello che avete fatto a uno solo di questi miei fratelli pi\u00f9 piccoli, l'avete fatto a me\u201d.\nPoi dir\u00e0 anche a quelli che saranno alla sinistra: \u201cVia, lontano da me, maledetti, nel fuoco eterno, preparato per il diavolo e per i suoi angeli, perch\u00e9 ho avuto fame e non mi avete dato da mangiare, ho avuto sete e non mi avete dato da bere, ero straniero e non mi avete accolto, nudo e non mi avete vestito, malato e in carcere e non mi avete visitato\u201d.\nAnch'essi allora risponderanno: \u201cSignore, quando ti abbiamo visto affamato o assetato o straniero o nudo o malato o in carcere, e non ti abbiamo servito?\u201d. Allora egli risponder\u00e0 loro: \u201cIn verit\u00e0 io vi dico: tutto quello che non avete fatto a uno solo di questi pi\u00f9 piccoli, non l'avete fatto a me\u201d.\nE se ne andranno: questi al supplizio eterno, i giusti invece alla vita eterna\u00bb.", "medita": "Matteo mostra la venuta gloriosa di Cristo, che ha compiuto pienamente il suo annuncio di amore sulla croce. In quest'immagine Ges\u00f9 \u00e8 seduto sul trono come un re, circondato dagli angeli, suoi messaggeri; davanti a Lui sono radunati tutti i popoli di ogni tempo e di ogni luogo, tutte le sue creature, perch\u00e9 egli possa compiere il suo mandato: discernere, esprimere un giudizio su tutta l'umanit\u00e0. Matteo ci dice che Ges\u00f9 giudicher\u00e0 come un pastore, semplicemente operando una separazione, un discernimento su ciascuno di noi. Questo giudizio \u00e8 una doppia sentenza su tutta l'umanit\u00e0. Qual \u00e8 il criterio che Dio seguir\u00e0 per emettere il suo giudizio? Su che cosa saremo giudicati? Non saremo giudicati sulle nostre fragilit\u00e0 e nemmeno su ci\u00f2 che faremo di male, attratti dalle passioni umane. Non saremo giudicati sui nostri inciampi, sulle nostre cadute e neppure sui peccati commessi contro Dio, come la bestemmia o la mancata osservanza del sabato. Non sono questi i peccati che appaiono essere causa di vita o di morte. Saremo giudicati sulle relazioni umane, e in particolare su come ci rapportiamo rispetto ai fratelli che hanno bisogno di noi, che vivono una condizione di fragilit\u00e0 (affamati, assetati, nudi, carcerati, malati, emarginati). La salvezza si gioca tutta sulla relazione concreta con un altro uomo, sulla nostra decisione di \u201cprendersi cura\u201d dell'altro, chiunque esso sia. Il giudizio non \u00e8 altro che una scelta di vita. Ges\u00f9 ci chiede un amore concreto, fatto di azione, di comportamento, responsabilit\u00e0, non di intenzioni e sentimenti. Amore di carne e sangue. Lo stupore dei giusti ci insegna molto, ci dice che l'amore vero \u00e8 pienamente gratuito, non ha secondi fini. I giusti non sanno di essere stati misericordiosi, amorevoli con Ges\u00f9, alcuni non lo conoscono nemmeno, ma questo non impedisce loro di amare pienamente, di essere pienamente umani, perch\u00e9, anche se non ne sono coscienti, sono fatti a immagine divina. Giovanni nella prima lettera ci dice: \u00abNessuno mai ha visto Dio, se ci amiamo gli uni gli altri Dio rimane in noi e l'amore di Lui \u00e8 compiuto in noi. Se uno dice \u201cIo amo Dio\u201d e odia suo fratello, \u00e8 un bugiardo. Chi infatti non ama il proprio fratello che vede, non pu\u00f2 amare Dio che non vede\u00bb (1Gv 4, 12.20).", "preghfin": "Oggi la vita ha vinto la morte,\nla croce ha svuotato gli inferi,\nl'amore ha distrutto ogni odio,\nperch\u00e9 il Signore Ges\u00f9 \u00e8 risorto.\nTi salutiamo, giorno del Signore,\nprimo giorno della creazione dell'universo,\nottavo giorno profezia dell'eternit\u00e0,\nperch\u00e9 il Signore Ges\u00f9 \u00e8 risorto.\nOggi \u00e8 il nostro giorno di festa,\nil riposo ristora i nostri corpi,\nla pace inonda i nostri cuori,\nperch\u00e9 il Signore Ges\u00f9 \u00e8 risorto.\nTi accogliamo, giorno pasquale,\ngiorno del Sole senza tramonto,\ngiorno del Veniente nella gloria,\nperch\u00e9 il Signore Ges\u00f9 \u00e8 risorto.\nOggi \u00e8 il giorno della chiesa,\nlo Spirito ci riunisce in un solo corpo,\nla comunione annienta ogni divisione,\nperch\u00e9 il Signore Ges\u00f9 \u00e8 risorto."}