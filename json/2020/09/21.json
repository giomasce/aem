{"day": 21, "month": 9, "year": 2020, "weekday": 1, "date_str": "luned\u00ec 21 settembre 2020", "quotes": "Ef 4,1-7.11-13; Sal 18", "quote_vangelo": "secondo Matteo (9,9-13)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "San Matteo", "preghiniz": "I cieli narrano la gloria di Dio,\nl'opera delle sue mani annuncia il firmamento.\nIl giorno al giorno ne affida il racconto\ne la notte alla notte ne trasmette notizia.\nSenza linguaggio, senza parole,\nsenza che si oda la loro voce,\nper tutta la terra si diffonde il loro annuncio\ne ai confini del mondo il loro messaggio.\n<i>(Salmo 18)</i>", "vangelo": "In quel tempo, mentre andava via, Ges\u00f9, vide un uomo, chiamato Matteo, seduto al banco delle imposte, e gli disse: \u00abSeguimi\u00bb. Ed egli si alz\u00f2 e lo segu\u00ec.\nMentre sedeva a tavola nella casa, sopraggiunsero molti pubblicani e peccatori e se ne stavano a tavola con Ges\u00f9 e con i suoi discepoli. Vedendo ci\u00f2, i farisei dicevano ai suoi discepoli: \u00abCome mai il vostro maestro mangia insieme ai pubblicani e ai peccatori?\u00bb.\nUdito questo, disse: \u00abNon sono i sani che hanno bisogno del medico, ma i malati. Andate a imparare che cosa vuol dire: \u201cMisericordia io voglio e non sacrifici\u201d. Io non sono venuto infatti a chiamare i giusti, ma i peccatori\u00bb.", "medita": "I farisei che vogliono contestare il comportamento di Ges\u00f9 non si rivolgono a lui direttamente, ma ai suoi discepoli: \u00e8 una mossa meschina, orientata a ridicolizzare Ges\u00f9 davanti ai suoi discepoli (forse allo scopo di dividere la comunit\u00e0 che nasce, ma che fa paura per il seguito che sta avendo) piuttosto che alla comprensione della novit\u00e0 del Vangelo. I farisei non hanno interesse ad accogliere con gioia il compimento delle promesse messianiche che la predicazione di Ges\u00f9 annuncia, ma vogliono provocare un battibecco su chi \u201c\u00e8 pi\u00f9 bravo\u201d: chi ha gli amici giusti, chi fa i sacrifici giusti, eccetera. Si divide il mondo in <i>noi</i> contro di <i>loro</i> e poi, come nei <i>talk show</i> televisivi, lo scopo non \u00e8 cercare la verit\u00e0, ma dimostrare di aver ragione e di essere quelli che cascano sempre in piedi.\nUna logica diametralmente opposta a quella di Ges\u00f9, che interviene prima ancora che i suoi discepoli si riprendano dall'imbarazzo della domanda ricevuta: chi ha intenzione di ridurre la fede ad uno scontro in cui bisogna dimostrare che <i>noi</i> abbiamo ragione e <i>loro</i> hanno torto marcio, semplicemente, sta fuori dal radar di Ges\u00f9. La citazione del profeta Osea non serve solamente per zittire la petulanza dei farisei, ma per proporre loro un orizzonte nuovo di conoscenza di Dio. Quel Dio che anche i farisei invocano come \u201cDio di Abramo, di Isacco e di Giacobbe\u201d non ha voluto ignorare l'uomo caduto e peccatore, chiudendosi nel suo cielo perfetto in compagnia degli angeli fedeli, ma si \u00e8 compromesso, \u00e8 entrato nella storia e nelle debolezze dell'umanit\u00e0, prima nell'alleanza con i padri e poi nella persona umana di Ges\u00f9 stesso.\nQuesta \u00e8 la stessa logica che Matteo, peccatore chiamato nelle prime due righe del brano, ha immediatamente afferrato: non ha fatto ricerche sul passato e sulle frequentazioni di chi lo chiamava, ma ha sentito una proposta a vivere una vita diversa dalla prepotenza sfruttatrice che il mestiere di esattore delle tasse gli permetteva, e l'ha accolta senza indugio.", "riflettere": "Intendiamo la nostra fede come luogo di ascolto, oppure come battibecco in cui risultare sempre quello che ha ragione?", "preghfin": "Signore com'\u00e8 bello, non andiamo via,\nfaremo delle tende e dormiremo qua.\nNon scendiamo a valle dove l'altra gente\nnon vuole capire quello che tu sei. [\u2026]\nMa il vostro posto \u00e8 l\u00e0, l\u00e0 in mezzo a loro,\nl'amore che vi ho dato portatelo nel mondo;\nio son venuto a salvarvi dalla morte,\nil Padre mi ha mandato ed io mando voi.\n<i>(canto liturgico)</i>"}