{"day": 23, "month": 9, "year": 2020, "weekday": 3, "date_str": "mercoled\u00ec 23 settembre 2020", "quotes": "Prv 30,5-9; Sal 118", "quote_vangelo": "secondo Luca (9,1-6)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "San Pio da Pietralcina", "preghiniz": "Tieni lontana da me la via della menzogna,\ndonami la grazia della tua legge.\nBene per me \u00e8 la legge della tua bocca,\npi\u00f9 di mille pezzi d'oro e d'argento.\nPer sempre, o Signore,\nla tua parola \u00e8 stabile nei cieli.\nTengo lontani i miei piedi da ogni cattivo sentiero,\nper osservare la tua parola.\nI tuoi precetti mi danno intelligenza,\nperci\u00f2 odio ogni falso sentiero.\nOdio la menzogna e la detesto,\namo la tua legge.\n<i>(Salmo 118)</i>", "vangelo": "In quel tempo, Ges\u00f9 convoc\u00f2 i Dodici e diede loro forza e potere su tutti i dem\u00f2ni e di guarire le malattie. E li mand\u00f2 ad annunciare il regno di Dio e a guarire gli infermi.\nDisse loro: \u00abNon prendete nulla per il viaggio, n\u00e9 bastone, n\u00e9 sacca, n\u00e9 pane, n\u00e9 denaro, e non portatevi due tuniche. In qualunque casa entriate, rimanete l\u00e0, e di l\u00e0 poi ripartite. Quanto a coloro che non vi accolgono, uscite dalla loro citt\u00e0 e scuotete la polvere dai vostri piedi come testimonianza contro di loro\u00bb.\nAllora essi uscirono e giravano di villaggio in villaggio, ovunque annunciando la buona notizia e operando guarigioni.", "medita": "L'equipaggiamento che Ges\u00f9 affida ai discepoli in missione \u00e8 curioso; da una parte manca del minimo indispensabile per sopravvivere: niente cibo, soldi, vestiti di ricambio. D'altra parte Ges\u00f9 affida il potere \u201csu tutti i dem\u00f2ni e di guarire le malattie\u201d. Mica poco: non so come sar\u00e0 la situazione quando leggeremo questi commenti, ma nel momento in cui scrivo si stanno appena iniziando a rilassare le restrizioni causate dalla Covid-19, e chiss\u00e0 quanti hanno desiderato nei mesi scorsi di avere un potere miracoloso di far sparire la malattia in un colpo solo. O quanti farebbero volentieri a meno delle tante altre malattie, fisiche, psicologiche e spirituali, che ci portiamo dietro.\nE quindi? Come annunciatori di Ges\u00f9 Cristo nel mondo siamo poveri o siamo ricchi? Siamo ricchi se la nostra prospettiva \u00e8 quella del servizio e della condivisione, perch\u00e9 la presenza di Ges\u00f9 in noi ci permette di abitare in mezzo ai nostri fratelli portando una parola che salva. Siamo poveri se pensiamo di usare i doni che abbiamo ricevuto per mettere noi stessi al centro ed essere ammirati: la stessa capacit\u00e0 di scacciare i dem\u00f2ni e guarire le malattie non si esplicita tramite una formula magica, ma, come nella parabola del buon samaritano, abbassandoci e facendoci prossimi ai nostri fratelli, condividendo le gioie di chi vive nella gioia ed i dolori di chi vive nel dolore.\nLo stesso Ges\u00f9 ha incarnato nella sua vita questi princ\u00ecpi: ha condiviso il nostro corpo mortale e la nostra sofferenza; quando, sulla croce, \u00e8 stato accusato di \u201csalvare gli altri e non salvare se stesso\u201d, ha incassato l'insulto senza vantare alcun privilegio in virt\u00f9 della sua divinit\u00e0. Paradossalmente, proprio in questo modo, sigillando la nostra salvezza.", "riflettere": "Ges\u00f9 che ci comanda di partire senza pane e senza denaro non vuole scoraggiarci da una saggia gestione delle nostre finanze. Ci vuole piuttosto dire che il modo in cui spendiamo i soldi deve essere finalizzato alla costruzione del Regno di Dio invece che al dominio degli altri.", "preghfin": "Signore, ricordaci sempre\nche tutto ci\u00f2 che possediamo non \u00e8 nostro.\nCi \u00e8 solamente dato in prestito,\nperch\u00e9 sia uno strumento per la felicit\u00e0 degli uomini.\n\u00c8 vano inseguire la propria felicit\u00e0\nse contemporaneamente non si cerca\nanche e soprattutto quella degli altri."}