{"day": 9, "month": 9, "year": 2020, "weekday": 3, "date_str": "mercoled\u00ec 9 settembre 2020", "quotes": "1Cor 7,25-31; Sal 44", "quote_vangelo": "secondo Luca (6,20-26)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "", "preghiniz": "Signore Ges\u00f9,\ntu ci indichi il sentiero delle beatitudini\nper giungere a quella felicit\u00e0 che \u00e8 pienezza di vita e quindi santit\u00e0.\nTutti siamo chiamati alla santit\u00e0, ma il tesoro per i santi \u00e8 solo Dio.\nLa tua Parola, o Signore, chiama santi tutti coloro che nel battesimo\nsono stati scelti dal tuo amore di Padre, per essere conformati a Cristo.\nFa', o Signore, che per tua grazia sappiamo realizzare questa conformit\u00e0 a Cristo Ges\u00f9.\nTi ringraziamo, Signore,\nper i tuoi santi che hai posto nel nostro cammino, manifestazione del tuo amore.\nTi chiediamo perdono se abbiamo sfigurato in noi il tuo volto\ne rinnegato la nostra chiamata ad essere santi.", "vangelo": "In quel tempo, Ges\u00f9, alz\u00e0ti gli occhi verso i suoi discepoli, diceva: \u00abBeati voi, poveri, perch\u00e9 vostro \u00e8 il regno di Dio. Beati voi, che ora avete fame, perch\u00e9 sarete saziati. Beati voi, che ora piangete, perch\u00e9 riderete. Beati voi, quando gli uomini vi odieranno e quando vi metteranno al bando e vi insulteranno e disprezzeranno il vostro nome come infame, a causa del Figlio dell'uomo. Rallegratevi in quel giorno ed esultate perch\u00e9, ecco, la vostra ricompensa \u00e8 grande nel cielo. Allo stesso modo infatti agivano i loro padri con i profeti.\nMa guai a voi, ricchi, perch\u00e9 avete gi\u00e0 ricevuto la vostra consolazione. Guai a voi, che ora siete sazi, perch\u00e9 avrete fame. Guai a voi, che ora ridete, perch\u00e9 sarete nel dolore e piangerete. Guai, quando tutti gli uomini diranno bene di voi. Allo stesso modo infatti agivano i loro padri con i falsi profeti\u00bb.", "medita": "Il testo si articola in quattro beatitudini e quattro ammonimenti, formulati con l'espressione \u201cGuai a voi\u201d. Con queste parole, forti e incisive, Ges\u00f9 ci apre gli occhi, ci fa vedere con il suo sguardo, al di l\u00e0 delle apparenze, oltre la superficie, e ci insegna a discernere le situazioni con fede. Ges\u00f9 dichiara beati i poveri, gli affamati, gli afflitti, i perseguitati; e ammonisce coloro che sono ricchi, sazi, ridenti e acclamati dalla gente. La ragione di questa paradossale beatitudine sta nel fatto che Dio \u00e8 vicino a coloro che soffrono e interviene per liberarli dalle loro schiavit\u00f9; Ges\u00f9 vede questo, vede gi\u00e0 la beatitudine al di l\u00e0 della realt\u00e0 negativa. E ugualmente il \u201cGuai a voi\u201d, rivolto a quanti oggi se la passano bene, serve a \u201csvegliarli\u201d dal pericoloso inganno dell'egoismo e aprirli alla logica dell'amore, finch\u00e9 sono in tempo per farlo. Ci invita dunque a riflettere sul senso profondo dell'avere fede, che consiste nel fidarci totalmente del Signore. Si tratta di abbattere gli idoli mondani per aprire il cuore al Dio vivo e vero; Egli solo pu\u00f2 dare alla nostra esistenza quella pienezza tanto desiderata eppure difficile da raggiungere. (Papa Francesco, <i>Angelus</i> del 17 febbraio 2019)\nSiamo invitati ad essere santi, a lasciarci amare da Dio e a lasciare che giorno dopo giorno Ges\u00f9 ci insegni a vivere, ad amare, a perdonare, a soffrire, a morire come Lui.\nCome fare questo, ci chiediamo? Ascoltando la Sua Parola, attingendo al vigore dei Sacramenti, e in particolare a quelli dell'Eucaristia e della Penitenza.", "riflettere": "Oggi Ges\u00f9 ci ha tracciato il cammino che porta alla felicit\u00e0 correggendo l'idea secondo la quale la felicit\u00e0 \u00e8 una questione di fortuna. Riconosci di avere davanti due strade tra loro opposte? Sei consapevole che tocca a te scegliere e prendere la strada delle beatitudini? Qual \u00e8 per te il pi\u00f9 grande ostacolo per la santit\u00e0? Quale, invece, il pi\u00f9 grande stimolo?", "preghfin": "Signore Ges\u00f9, abbiamo tanta fame e sete di gioia.\nVorremmo essere felici, sempre.\nLe beatitudini ci entusiasmano e ci invitano a trovare la felicit\u00e0\ndentro un cammino di fede, di speranza e di amore.\nLe beatitudini sono vere e sono possibili\nperch\u00e9 sono state messe in pratica da milioni di persone\nche si sono fidate di Te e affidate al Padre.\nOra anche noi vogliamo tenere lo sguardo fisso su di Te,\nmentre corriamo con coraggio lungo la strada della santit\u00e0. Amen."}