{"day": 10, "month": 9, "year": 2020, "weekday": 4, "date_str": "gioved\u00ec 10 settembre 2020", "quotes": "1Cor 8,1b-7.11-13; Sal 138", "quote_vangelo": "secondo Luca (6,27-38)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "", "preghiniz": "Ti rendo grazie, Signore, con tutto il cuore:\nhai ascoltato le parole della mia bocca.\nNon agli d\u00e8i, ma a te voglio cantare,\nmi prostro verso il tuo tempio santo.\nTi renderanno grazie, Signore, tutti i re della terra,\nquando ascolteranno le parole della tua bocca.\nCanteranno le vie del Signore:\ngrande \u00e8 la gloria del Signore!\nPerch\u00e9 eccelso \u00e8 il Signore, ma guarda verso l'umile;\nil superbo invece lo riconosce da lontano.\n<i>(Salmo 137)</i>", "vangelo": "In quel tempo, Ges\u00f9 disse ai suoi discepoli: \u00abA voi che ascoltate, io dico: amate i vostri nemici, fate del bene a quelli che vi odiano, benedite coloro che vi maledicono, pregate per coloro che vi trattano male. A chi ti percuote sulla guancia, offri anche l'altra; a chi ti strappa il mantello, non rifiutare neanche la tunica. Da' a chiunque ti chiede, e a chi prende le cose tue, non chiederle indietro.\nE come volete che gli uomini facciano a voi, cos\u00ec anche voi fate a loro. Se amate quelli che vi amano, quale gratitudine vi \u00e8 dovuta? Anche i peccatori amano quelli che li amano. E se fate del bene a coloro che fanno del bene a voi, quale gratitudine vi \u00e8 dovuta? Anche i peccatori fanno lo stesso. E se prestate a coloro da cui sperate ricevere, quale gratitudine vi \u00e8 dovuta? Anche i peccatori concedono prestiti ai peccatori per riceverne altrettanto. Amate invece i vostri nemici, fate del bene e prestate senza sperarne nulla, e la vostra ricompensa sar\u00e0 grande e sarete figli dell'Altissimo, perch\u00e9 egli \u00e8 benevolo verso gli ingrati e i malvagi.\nSiate misericordiosi, come il Padre vostro \u00e8 misericordioso.\nNon giudicate e non sarete giudicati; non condannate e non sarete condannati; perdonate e sarete perdonati. Date e vi sar\u00e0 dato: una misura buona, pigiata, colma e traboccante vi sar\u00e0 versata nel grembo, perch\u00e9 con la misura con la quale misurate, sar\u00e0 misurato a voi in cambio\u00bb.", "medita": "\u201cAmate i vostri nemici, fate del bene a quelli che vi odiano\u201d. Queste parole sono rivolte a ogni ascoltatore che vuole diventare discepolo di Ges\u00f9; dobbiamo chiederci dunque se \u00e8 possibile per noi umani amare il nemico, chi ci fa del male, chi ci odia e vuole ucciderci. Diamo troppo per scontato che questo sia possibile, mentre dovremmo interrogarci seriamente e discernere che un amore simile pu\u00f2 solo essere \u201cgrazia\u201d, dono del Signore Ges\u00f9 Cristo a chi lo segue. Anche nel nostro vivere quotidiano non \u00e8 facile relazionarci con chi ci critica e ci calunnia, con chi ci fa soffrire, con chi ci aggredisce e rende la nostra vita difficile, faticosa e triste. Ognuno di noi sa quanta fatica c'\u00e8 nel non ripagare il male ricevuto e sa come sia quasi impossibile nutrire nel cuore sentimenti di amore per chi si mostra nemico, anche se non ci si vendica nei suoi confronti.\nAmare il nemico significa andare verso l'altro con gratuit\u00e0 anche se ci osteggia, significa volere il bene dell'altro anche se \u00e8 colui che ci fa del male, significa fare il bene, avere cura dell'altro amandolo come se stessi. Solo cos\u00ec, amando gli altri senza reciprocit\u00e0, facendo del bene senza calcolare un vantaggio e donando con disinteresse senza aspettare la restituzione, si vive la \u201cdifferenza cristiana\u201d.\nDopo aver ribadito il comandamento dell'amore dei nemici, Ges\u00f9 fa una promessa: ci sar\u00e0 \u201cuna ricompensa grande\u201d nei cieli ma gi\u00e0 ora in terra, qui, noi discepoli diventiamo figli di Dio. Imitare Dio, fino a essere suoi figli e figlie: sembra una possibilit\u00e0 incredibile, eppure questa \u00e8 la promessa di Ges\u00f9, il Figlio di Dio che ci chiama a diventare figli di Dio.\nGes\u00f9 ci vuol dire: \u201cA voi che ascoltate dico\u2026\u201d: volate alto! Tanto da raggiungere il Misericordioso. Ges\u00f9 chiede a noi discepoli di essere ambiziosi della misericordia, di non giudicare, ma comprendere. In ogni situazione della vita, anche la pi\u00f9 banale, anche la pi\u00f9 insignificante, ci invita a tenere gli occhi puntati al Figlio di Dio, al suo agire, alle sue parole, nel tentativo di somigliargli. L'imperativo di Ges\u00f9 ci impone il coraggio dell'amore che vuole solo il bene dell'altro, perch\u00e9 misericordia \u00e8 gioia che si dona e circola e infine ritorna, moltiplicata per mille. Siamo figli di un re buono, misericordioso, esempio di larghezza e magnanimit\u00e0 nel perdono. E allora siamo santi come il Padre nostro, siamo testimoni dell'amore, scegliamo sempre per la benedizione e dunque per la vita e la felicit\u00e0 dell'altro. Solo cos\u00ec possiamo raggiungere la vera felicit\u00e0 dell'essere cristiani, insieme.", "riflettere": "Tu, Signore, ci hai fatti a tua immagine e somiglianza. Come i tratti di un bambino richiamano quelli dei suoi genitori, cos\u00ec anche noi, tuoi figli, riveliamo qualcosa del tuo patrimonio genetico. Ci portiamo dentro una dignit\u00e0, una grandezza e una bellezza che vengono da te. E tuttavia la nostra libert\u00e0 significa anche concretamente possibilit\u00e0 di deturpare la tua immagine in noi, capacit\u00e0 di rovinare il tuo capolavoro\u2026 Noi non siamo capaci di fare quello che tu hai fatto, ma abbiamo la tragica possibilit\u00e0 di rovinare veramente tutto. Ma hai mandato il tuo Figlio per ridonarci una nuova dignit\u00e0. Tu ci rialzi da terra, dallo sporco in cui eravamo e fai splendere in noi la bellezza del tuo amore.", "preghfin": "Signore, l'amore tutto copre, tutto crede, tutto spera, tutto sopporta.\nAiutaci a coprire d'amore i giorni che vivremo.\nAiutaci a credere che l'amore sposta le montagne.\nAiutaci a sperare nell'amore, oltre ogni speranza."}