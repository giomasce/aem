{"day": 6, "month": 9, "year": 2020, "weekday": 7, "date_str": "domenica 6 settembre 2020", "quotes": "Ez 33,1.7-9; Sal 94; Rm 13,8-10", "quote_vangelo": "secondo Matteo (18,15-20)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "Salterio: terza settimana", "preghiniz": "Venite, cantiamo al Signore,\nacclamiamo la roccia della nostra salvezza.\nAccostiamoci a lui per rendergli grazie,\na lui acclamiamo con canti di gioia.\nEntrate: prostr\u00e0ti, adoriamo,\nin ginocchio davanti al Signore che ci ha fatti.\n\u00c8 lui il nostro Dio e noi il popolo del suo pascolo,\nil gregge che egli conduce.\nSe ascoltaste oggi la sua voce!\n\u201cNon indurite il cuore come a Mer\u00ecba,\ncome nel giorno di Massa nel deserto,\ndove mi tentarono i vostri padri:\nmi misero alla prova pur avendo visto le mie opere\u201d.\n<i>(Salmo 95)</i>", "vangelo": "In quel tempo, Ges\u00f9 disse ai suoi discepoli: \u00abSe il tuo fratello commetter\u00e0 una colpa contro di te, va' e ammoniscilo fra te e lui solo; se ti ascolter\u00e0, avrai guadagnato il tuo fratello; se non ascolter\u00e0, prendi ancora con te una o due persone, perch\u00e9 ogni cosa sia risolta sulla parola di due o tre testimoni. Se poi non ascolter\u00e0 costoro, dillo alla comunit\u00e0; e se non ascolter\u00e0 neanche la comunit\u00e0, sia per te come il pagano e il pubblicano.\nIn verit\u00e0 io vi dico: tutto quello che legherete sulla terra sar\u00e0 legato in cielo, e tutto quello che scioglierete sulla terra sar\u00e0 sciolto in cielo.\nIn verit\u00e0 io vi dico ancora: se due di voi sulla terra si metteranno d'accordo per chiedere qualunque cosa, il Padre mio che \u00e8 nei cieli gliela conceder\u00e0. Perch\u00e9 dove sono due o tre riuniti nel mio nome, l\u00ec sono io in mezzo a loro\u00bb.", "medita": "Siamo nel quarto discorso di Ges\u00f9: il discorso \u201cecclesiale\u201d.\nA prima vista questo testo sembra una fredda procedura giuridica nei confronti di chi sbaglia nella chiesa, ma in realt\u00e0 \u00e8 un vangelo di misericordia. \u00c8 un invito alla pazienza, sull'esempio del comportamento del Padre verso di noi. Matteo si sta riferendo soprattutto alla sua chiesa nascente. \u00abSe non ascolter\u00e0 neanche i testimoni, dillo alla \u201cchiesa\u201d\u00bb; questo \u00e8 quello che significa l'espressione, anche se si \u00e8 tradotto per lo pi\u00f9 con \u201ccomunit\u00e0\u201d o \u201cassemblea\u201d.\nQuesta parola, dunque, ci riguarda tutti: dai religiosi, che ordinariamente vengono all'inizio degli elenchi delle componenti del popolo di Dio, fino ai laici (ultimi negli elenchi ma presenti a pieno titolo per dignit\u00e0 di battesimo), a chi vive nel mondo, agli sposati. E questa comunit\u00e0, questa chiesa, \u00e8 cos\u00ec importante da essere chiamata ad accogliere, ancora prima che celebrare, la misericordia, il perdono dei peccati da parte di Ges\u00f9 e del Padre.\nMatteo parla ad una comunit\u00e0 che sente, come la nostra, la fatica della testimonianza in un mondo con valori lontani, se non opposti, a quelli del vangelo, che fatica nella comunione interna, che rischia di apparire con tutte le rughe del peccato pi\u00f9 che con la giovinezza della Grazia che rinnova e trasforma.\nQual \u00e8 il cammino della comunione? Non mi do pace finch\u00e9 manca la comunione, perch\u00e9 l'altro \u00e8 mio fratello; ma \u00e8 tanto pi\u00f9 mio fratello quanto pi\u00f9 sono unito a Dio, Padre comune, fonte e garanzia di fraternit\u00e0.\nOgni impegno va messo per sviluppare o recuperare la comunione con i fratelli; ma anche quando rifiutano di ascoltare, se pure la Chiesa non dovr\u00e0 pi\u00f9 sentirsi responsabile del peccato, deve restare la misericordia. Come quella del Padre, che di fronte al rifiuto non cessa di avvolgerci di tenerezza e considerarci figli.", "riflettere": "La pagina del vangelo ci pone alcuni inviti alla conversione: come mi pongo nei confronti degli altri fratelli di fede? Prevale la consapevolezza dell'unico vangelo, dell'unico spirito o prevalgono le differenze di sensibilit\u00e0, di identit\u00e0 di gruppo o di associazione? Nella professione e nel mondo del lavoro, spesso connotato da conflitti e antagonismi, sono strumento di ricucitura, di perdono e di comunione? In famiglia vivo la pratica della correzione fraterna come coppia e davanti ai figli? Si invoca lo Spirito perch\u00e9 unisca ci\u00f2 che il limite e il peccato tende a dividere?", "preghfin": "Signore Ges\u00f9, tu che hai perdonato sulla croce,\ninsegnaci a riconciliarci con i fratelli\nche ci hanno fatto dei torti,\nguidaci sempre nelle vie del tuo amore,\nrendici tuoi veri testimoni in questo mondo\nche ci vorrebbe tutti staccati, tutti freddi e chiusi in noi stessi.\nFacci fare comunione perch\u00e9 \u00e8 nell'unione dei cuori\ndurante la preghiera che tu sei con noi."}