{"day": 11, "month": 9, "year": 2020, "weekday": 5, "date_str": "venerd\u00ec 11 settembre 2020", "quotes": "1Cor 9,16-19.22b-27; Sal 83", "quote_vangelo": "secondo Luca (6,39-42)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "", "preghiniz": "Quanto sono amabili le tue dimore,\nSignore degli eserciti!\nL'anima mia anela\ne desidera gli atri del Signore.\nIl mio cuore e la mia carne\nesultano nel Dio vivente.\nAnche il passero trova una casa\ne la rondine il nido\ndove porre i suoi piccoli,\npresso i tuoi altari,\nSignore degli eserciti,\nmio re e mio Dio.\nBeato chi abita nella tua casa:\nsenza fine canta le tue lodi.\nBeato l'uomo che trova in te il suo rifugio\ne ha le tue vie nel suo cuore.\n<i>(Salmo 83)</i>", "vangelo": "In quel tempo, Ges\u00f9 disse ai suoi discepoli una parabola: \u00abPu\u00f2 forse un cieco guidare un altro cieco? Non cadranno tutti e due in un fosso? Un discepolo non \u00e8 pi\u00f9 del maestro; ma ognuno, che sia ben preparato, sar\u00e0 come il suo maestro.\nPerch\u00e9 guardi la pagliuzza che \u00e8 nell'occhio del tuo fratello e non ti accorgi della trave che \u00e8 nel tuo occhio? Come puoi dire al tuo fratello: \u201cFratello, lascia che tolga la pagliuzza che \u00e8 nel tuo occhio\u201d, mentre tu stesso non vedi la trave che \u00e8 nel tuo occhio? Ipocrita! Togli prima la trave dal tuo occhio e allora ci vedrai bene per togliere la pagliuzza dall'occhio del tuo fratello\u00bb.", "medita": "Continua l'insegnamento di Ges\u00f9 ai suoi discepoli. Dopo averli invitati ad essere figli dell'Altissimo, cio\u00e8 ad essere benevoli verso gli ingrati e i malvagi, a non escludere nessuno dal raggio d'azione di questo amore e a provare sentimenti addirittura materni nei confronti degli altri, ora Ges\u00f9 mette in guardia i suoi discepoli da quei rischi sempre presenti in ogni comunit\u00e0. Sono i rischi della spiritualit\u00e0 farisaica, \u00e8 la pretesa dei discepoli di mettersi a fare la guida e il maestro degli altri. No, nella comunit\u00e0 di Ges\u00f9 c'\u00e8 una sola guida e un solo maestro: il Cristo.\nAllora Ges\u00f9 nel suo insegnamento dice ai discepoli: \u201cPu\u00f2 forse un cieco guidare un altro cieco?\u201d. Ecco, gi\u00e0 la sola pretesa di essere la guida dell'altro rende cieca la persona. Il credente non \u00e8 chiamato a fare da guida, l'unica guida \u00e8 il Cristo, ma il credente \u00e8 compagno, compagno di viaggio che sostiene l'altro; lo incoraggia, ma non lo guida.\nQuesta parabola \u00e8 all'inizio di un discorso di varie parabole; tutte mettono in luce il pericolo di sentirsi superiori, per ruolo, per sapere, per conoscenza. E quindi ci si erge a guide, a maestri; si giudica (la trave e la pagliuzza), si pretendono frutti buoni quando si \u00e8 alberi cattivi.\nLa cecit\u00e0 iconica della parabola non \u00e8 una menomazione fisica. La cecit\u00e0 \u00e8 quella interna, quella spirituale, quella psicologica. La cecit\u00e0 potremmo chiamarla ignoranza; \u00e8 la presunzione, l'ostinazione di chi crede di sapere e non sa, di chi crede di vedere e non vede, di chi crede di aver fede e, invece, non ne ha.", "riflettere": "Anche se ho molto peccato, Ges\u00f9 pu\u00f2 fare tanto bene con me, se mi lascio guidare. Oggi, in qualunque situazione mi trovo, prendo la ferma decisione di lasciarmi guidare da Ges\u00f9, sull'esempio di Maria.", "preghfin": "Vorrei salire molto in alto, Signore,\nsopra la mia citt\u00e0, sopra il mondo, sopra il tempo.\nVorrei purificare il mio sguardo e avere i tuoi occhi.\nVedrei allora l'universo, l'umanit\u00e0, la storia,\ncome li vede il Padre.\nVorrei la bella, eterna idea d'amore del tuo Padre\nche si realizza progressivamente:\ntutto ricapitolare in te, le cose del cielo e della terra.\nE vedrei che, oggi come ieri, i minimi particolari\nvi partecipano,\nogni uomo al suo posto, ogni gruppo ed ogni oggetto.\nVedrei la minima particella di materia e il pi\u00f9 piccolo\npalpito di vita;\nl'amore e l'odio, il peccato e la grazia.\nCommosso, comprenderei che dinanzi a me\nsi svolge la grande avventura d'amore\niniziata all'alba del mondo.\nComprenderei che tutto \u00e8 unito insieme,\nche tutto non \u00e8 che un minimo movimento\ndi tutta l'umanit\u00e0 e di tutto l'universo verso la Trinit\u00e0,\nin te e per te, Signore.\n<i>(Michel Quoist)</i>"}