{"day": 20, "month": 9, "year": 2020, "weekday": 7, "date_str": "domenica 20 settembre 2020", "quotes": "Is 55,6-9; Sal 144; Fil 1,20c-24.27a", "quote_vangelo": "secondo Matteo (20,1-16)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "Salterio: prima settimana\nSanti Andrea Kim Taegon, Paolo Chong Hasang e compagni", "preghiniz": "Ti voglio benedire ogni giorno,\nlodare il tuo nome\nin eterno e per sempre.\nGrande \u00e8 il Signore e degno di ogni lode,\nla sua grandezza non si pu\u00f2 misurare.\nPaziente e misericordioso \u00e8 il Signore,\nlento all'ira e ricco di grazia.\n<i>(Salmo 144)</i>", "vangelo": "In quel tempo, Ges\u00f9 disse ai suoi discepoli questa parabola: \u00abIl regno dei cieli \u00e8 simile a un padrone di casa che usc\u00ec all'alba per prendere a giornata lavoratori per la sua vigna. Si accord\u00f2 con loro per un denaro al giorno e li mand\u00f2 nella sua vigna. Uscito poi verso le nove del mattino, ne vide altri che stavano in piazza, disoccupati, e disse loro: \u201cAndate anche voi nella vigna; quello che \u00e8 giusto ve lo dar\u00f2\u201d. Ed essi andarono. Usc\u00ec di nuovo verso mezzogiorno e verso le tre, e fece altrettanto. Uscito ancora verso le cinque, ne vide altri che se ne stavano l\u00ec e disse loro: \u201cPerch\u00e9 ve ne state qui tutto il giorno senza far niente?\u201d. Gli risposero: \u201cPerch\u00e9 nessuno ci ha presi a giornata\u201d. Ed egli disse loro: \u201cAndate anche voi nella vigna\u201d.\nQuando fu sera, il padrone della vigna disse al suo fattore: \u201cChiama i lavoratori e dai loro la paga, incominciando dagli ultimi fino ai primi\u201d. Venuti quelli delle cinque del pomeriggio, ricevettero ciascuno un denaro. Quando arrivarono i primi, pensarono che avrebbero ricevuto di pi\u00f9. Ma anch'essi ricevettero ciascuno un denaro. Nel ritirarlo, per\u00f2, mormoravano contro il padrone dicendo: \u201cQuesti ultimi hanno lavorato un'ora soltanto e li hai trattati come noi, che abbiamo sopportato il peso della giornata e il caldo\u201d. Ma il padrone, rispondendo a uno di loro, disse: \u201cAmico, io non ti faccio torto. Non hai forse concordato con me per un denaro? Prendi il tuo e vattene. Ma io voglio dare anche a quest'ultimo quanto a te: non posso fare delle mie cose quello che voglio? Oppure tu sei invidioso perch\u00e9 io sono buono?\u201d. Cos\u00ec gli ultimi saranno primi e i primi, ultimi\u00bb.", "medita": "Ogni volta che leggo questo brano provo sempre una sensazione di incertezza. \u00c8 giusto che coloro che hanno lavorato meno ottengano quanto i primi che hanno passato l'intera giornata nei campi? La cosa suona a dir poco strana, quasi contraria a tante regole e principi in cui crediamo. Sembra che questo padrone sia poco giusto, o per lo meno distratto; sembra che non si accorga della disparit\u00e0 di trattamento adottata. Ma \u00e8 questa la corretta prospettiva di riflessione, oppure stiamo trascurando di osservare altri aspetti, forse anche pi\u00f9 importanti?\nPensiamo a quale gioia deve aver provato l'ultimo disoccupato chiamato a lavorare, uno di quelli delle cinque: stava perdendo ogni speranza, ed ecco che una chiamata lo salva. Potr\u00e0 lavorare almeno un po', potr\u00e0 tornare a casa alla sera con qualche soldo e soprattutto potr\u00e0 assaporare la dignit\u00e0 di essere stato scelto anche lui, di essere stato operoso ed aver abbandonato l'ozio.\nE il primo? Sembra non rendersi conto della fortuna che ha avuto, si perde nel confronto con gli altri e non vede ci\u00f2 che \u00e8 veramente importante: \u00e8 stato scelto subito ed ha avuto la possibilit\u00e0 di lavorare nella vigna tutto il giorno, facendo parte della squadra di un uomo buono! Ricorda un po' il fratello maggiore del figliol prodigo, che non vede il bene che lo circonda.", "riflettere": "Mi capita di soffermarmi sui confronti, senza accorgermi dei doni che ho gi\u00e0 ricevuto? Oppure di non sentire che qualcuno mi sta chiamando per farmi uscire dall'inedia?\nProvo poi ad alzare lo sguardo, a cambiare prospettiva ed osservare il padrone della vigna. Non sta fermo un attimo e continua ad uscire senza sosta per chiamare chi \u00e8 disoccupato, d\u00e0 a tutti la paga piena, senza calcoli o strategie. Pi\u00f9 che un datore di lavoro sembra un Padre\u2026", "preghfin": "Tardi ti ho amato,\nbellezza cos\u00ec antica e cos\u00ec nuova,\ntardi ti ho amato.\nTu eri dentro di me, e io fuori.\n<i>(Sant'Agostino, </i>Confessioni<i>, 10, 27)</i>"}