{"day": 28, "month": 9, "year": 2020, "weekday": 1, "date_str": "luned\u00ec 28 settembre 2020", "quotes": "Gb 1,6-22; Sal 16", "quote_vangelo": "secondo Luca (9,46-50)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "", "preghiniz": "Signore, non si inorgoglisce il mio cuore\ne non si leva con superbia il mio sguardo;\nnon vado in cerca di cose grandi,\nsuperiori alle mie forze.\nIo sono tranquillo e sereno\ncome bimbo svezzato in braccio a sua madre,\ncome un bimbo svezzato \u00e8 l'anima mia.\nSperi Israele nel Signore,\nora e sempre.\n<i>(Salmo 131)</i>", "vangelo": "In quel tempo, nacque una discussione tra i discepoli, chi di loro fosse pi\u00f9 grande.\nAllora Ges\u00f9, conoscendo il pensiero del loro cuore, prese un bambino, se lo mise vicino e disse loro: \u00abChi accoglier\u00e0 questo bambino nel mio nome, accoglie me; e chi accoglie me, accoglie colui che mi ha mandato. Chi infatti \u00e8 il pi\u00f9 piccolo fra tutti voi, questi \u00e8 grande\u00bb.\nGiovanni prese la parola dicendo: \u00abMaestro, abbiamo visto uno che scacciava dem\u00f2ni nel tuo nome e glielo abbiamo impedito, perch\u00e9 non ti segue insieme con noi\u00bb. Ma Ges\u00f9 gli rispose: \u00abNon lo impedite, perch\u00e9 chi non \u00e8 contro di voi, \u00e8 per voi\u00bb.", "medita": "Il nono capitolo del vangelo di Luca si \u00e8 aperto con l'invio dei dodici ad annunciare il regno di Dio e a guarire i malati. Una volta tornati, essi riferiscono quanto hanno potuto fare in forza del potere e dell'autorit\u00e0 che Ges\u00f9 ha dato loro. Seguono altri episodi straordinari: una moltiplicazione dei pani, la trasfigurazione di Ges\u00f9 di fronte a Pietro, Giacomo e Giovanni, la guarigione di un epilettico. Insomma, un momento molto felice ed efficace della predicazione del Vangelo, che per\u00f2 rappresenta anche una possibile occasione di tentazione per gli apostoli: montare in superbia accampando qualche merito personale in relazione all'azione evangelizzatrice e rivendicare in qualche modo l'esclusiva su tale azione.\nGes\u00f9 risponde con parole semplici, capovolgendo sia la logica del merito (il pi\u00f9 grande non \u00e8 chi ha compiuto azioni pi\u00f9 qualificate, ma chi si fa piccolo come un fanciullo) che quella della chiusura esclusiva (l'essere per Cristo va al di l\u00e0 della pura e semplice appartenenza ad un gruppo o ad un popolo).\nL'annuncio del Vangelo, quindi, dovr\u00e0 connotarsi per la scelta di una via debole, non trionfalistica, sempre pronta a riconoscere i segni dello Spirito che soffia dove vuole e che sparge in ogni tempo e in ogni cultura i suoi doni.", "riflettere": "In che modo possiamo allenarci ad allargare la nostra mente e il nostro cuore a riconoscere quanto di bello e buono lo Spirito semina nel nostro tempo? In che modo possiamo aiutarci reciprocamente ad esercitare questo discernimento?", "preghfin": "Resta con me, ed allora inizier\u00f2\na risplendere come tu risplendi,\na risplendere fino a divenire luce per gli altri.\nLa luce, o Ges\u00f9, verr\u00e0 tutta da te.\nSarai tu che risplenderai sugli altri attraverso me.\nD\u00e0 loro la luce come a me;\nilluminali con me, attraverso me.\nFa' che io ti annunci senza predicare;\nnon per mezzo di parole,\nma con l'esempio e l'influsso delle mie azioni,\ncon la mia visibile somiglianza ai tuoi santi\ne l'evidente pienezza dell'amore che il mio cuore ti porta.\n<i>(John Henry Newman)</i>"}