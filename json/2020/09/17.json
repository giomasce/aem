{"day": 17, "month": 9, "year": 2020, "weekday": 4, "date_str": "gioved\u00ec 17 settembre 2020", "quotes": "1Cor 15,1-11; Sal 117", "quote_vangelo": "secondo Luca (7,36-50)", "curatore": "Consiglio Diocesano di Azione Cattolica di Pisa, Giovanni Mascellani, Luisa Prodi", "prevangelo": "", "indications": "", "preghiniz": "Rendete grazie al Signore perch\u00e9 \u00e8 buono,\nperch\u00e9 il suo amore \u00e8 per sempre.\nDica Israele: \u00abIl suo amore \u00e8 per sempre\u00bb.\nLa destra del Signore si \u00e8 innalzata,\nla destra del Signore ha fatto prodezze.\nNon morir\u00f2, ma rester\u00f2 in vita\ne annuncer\u00f2 le opere del Signore.\nSei tu il mio Dio e ti rendo grazie,\nsei il mio Dio e ti esalto.\n<i>(Salmo 117)</i>", "vangelo": "In quel tempo, uno dei farisei invit\u00f2 Ges\u00f9 a mangiare da lui. Egli entr\u00f2 nella casa del fariseo e si mise a tavola. Ed ecco, una donna, una peccatrice di quella citt\u00e0, saputo che si trovava nella casa del fariseo, port\u00f2 un vaso di profumo; stando dietro, presso i piedi di lui, piangendo, cominci\u00f2 a bagnarli di lacrime, poi li asciugava con i suoi capelli, li baciava e li cospargeva di profumo.\nVedendo questo, il fariseo che l'aveva invitato disse tra s\u00e9: \u00abSe costui fosse un profeta, saprebbe chi \u00e8, e di quale genere \u00e8 la donna che lo tocca: \u00e8 una peccatrice!\u00bb.\nGes\u00f9 allora gli disse: \u00abSimone, ho da dirti qualcosa\u00bb. Ed egli rispose: \u00abDi' pure, maestro\u00bb. \u00abUn creditore aveva due debitori: uno gli doveva cinquecento denari, l'altro cinquanta. Non avendo essi di che restituire, condon\u00f2 il debito a tutti e due. Chi di loro dunque lo amer\u00e0 di pi\u00f9?\u00bb. Simone rispose: \u00abSuppongo sia colui al quale ha condonato di pi\u00f9\u00bb. Gli disse Ges\u00f9: \u00abHai giudicato bene\u00bb.\nE, volgendosi verso la donna, disse a Simone: \u00abVedi questa donna? Sono entrato in casa tua e tu non mi hai dato l'acqua per i piedi; lei invece mi ha bagnato i piedi con le lacrime e li ha asciugati con i suoi capelli. Tu non mi hai dato un bacio; lei invece, da quando sono entrato, non ha cessato di baciarmi i piedi. Tu non hai unto con olio il mio capo; lei invece mi ha cosparso i piedi di profumo. Per questo io ti dico: sono perdonati i suoi molti peccati, perch\u00e9 ha molto amato. Invece colui al quale si perdona poco, ama poco\u00bb. Poi disse a lei: \u00abI tuoi peccati sono perdonati\u00bb. Allora i commensali cominciarono a dire tra s\u00e9: \u00abChi \u00e8 costui che perdona anche i peccati?\u00bb. Ma egli disse alla donna: \u00abLa tua fede ti ha salvata; va' in pace!\u00bb.", "medita": "La serata si svolgeva tranquilla, quasi monotona. La luce delle candele creava un'atmosfera calda, anche se in realt\u00e0 il clima tra le persone era freddo e distaccato. Ogni tanto, c'erano lunghe pause di silenzio. Si poteva sentire il suono del vino versato nei calici e lo sfregare dei vestiti sui cuscini. Ad un certo punto venne lei. Non era invitata, e Simone il fariseo non avrebbe mai pensato che una donna del genere potesse varcare la soglia di casa sua. Le lacrime le avevano sciolto il trucco, creando l'aspetto di un clown triste. Subito si gett\u00f2 ai piedi del maestro, abbracciandoli con tutte le sue forze. Il padrone di casa non sapeva che fare. Avrebbe voluto afferrarla e sbatterla fuori, ma non voleva scenate proprio la sera in cui aveva un ospite speciale. Non riusciva a capire perch\u00e9 il suo ospite non reagisse. Perch\u00e9 si lasciava accarezzare da una donna del genere, mettendo a rischio la sua reputazione? Ges\u00f9 intu\u00ec dal suo sguardo la tempesta dei pensieri che affollavano la sua mente e disse: \u201cLa perdono perch\u00e9 ha amato tanto\u201d. Simone non cap\u00ec quella frase e abbass\u00f2 lo sguardo. Per lui la vita era molto semplice: \u201cSe ti comporti bene, avrai il premio. Se ti comporti male, verrai punito\u201d. Una regola semplice che si poteva applicare con tutti, anche con Dio. Quello che non riusciva a immaginare erano le notti in cui quella donna rimasta sola nel buio, soffocando il suo pianto, tendeva la mano verso l'alto, sperando che Dio l'afferrasse con delicatezza per rialzarla in piedi. Non immaginava come si potesse sentire umiliata quando si metteva in fila ai banchi del mercato, mentre nessuno le rivolgeva la parola e lentamente si scostavano da lei. Non poteva capire cosa provasse quando abbracciava il figlio che si guardava intorno per paura di essere visto dagli altri. Simone sorseggiava il vino del calice, sperando che la cena finisse il prima possibile. Il giorno dopo, tutto sarebbe tornato alla normalit\u00e0.", "riflettere": "Quanto \u00e8 importante per me il perdono di Dio? Mi viene da pensare a volte di non avere particolari peccati, sentendomi orgoglioso? Mi capita di giudicare gli altri senza avere un briciolo di compassione?", "preghfin": "Aiutami, Signore,\na non giudicare gli altri.\nFammi avere un briciolo di compassione\nverso chi ha fallito nella vita.\nAiutami a capire\nche anch'io spesso ti tradisco;\ndico di amarti, ma non \u00e8 vero.\nAsciuga i miei pianti,\nperch\u00e9 anch'io impari a consolare gli altri."}