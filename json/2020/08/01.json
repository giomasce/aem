{"day": 1, "month": 8, "year": 2020, "weekday": 6, "date_str": "sabato 1 agosto 2020", "quotes": "Ger 26,11-16.24; Sal 68", "quote_vangelo": "secondo Matteo (14,1-12)", "curatore": "Massimo Salani", "prevangelo": "", "indications": "Tempo ordinario\nSalterio: prima settimana\nSant'Alfonso Maria de' Liguori", "preghiniz": "Venne un uomo mandato da Dio:\nil suo nome era Giovanni.\nEgli venne come testimone per dare testimonianza alla luce,\nperch\u00e9 tutti credessero per mezzo di lui.\nNon era lui la luce, ma doveva dare testimonianza alla luce.\nVeniva nel mondo la luce vera, quella che illumina ogni uomo.\n<i>(Vangelo secondo Giovanni 1, 6--9)</i>", "vangelo": "In quel tempo al tetrarca Erode giunse notizia della fama di Ges\u00f9. Egli disse ai suoi cortigiani: \u00abCostui \u00e8 Giovanni il Battista. \u00c8 risorto dai morti e per questo ha il potere di fare prodigi!\u00bb.\nErode infatti aveva arrestato Giovanni e lo aveva fatto incatenare e gettare in prigione a causa di Erod\u00ecade, moglie di suo fratello Filippo. Giovanni infatti gli diceva: \u00abNon ti \u00e8 lecito tenerla con te!\u00bb. Erode, bench\u00e9 volesse farlo morire, ebbe paura della folla perch\u00e9 lo considerava un profeta.\nQuando fu il compleanno di Erode, la figlia di Erod\u00ecade danz\u00f2 in pubblico e piacque tanto a Erode che egli le promise con giuramento di darle quello che avesse chiesto. Ella, istigata da sua madre, disse: \u00abDammi qui, su un vassoio, la testa di Giovanni il Battista\u00bb.\nIl re si rattrist\u00f2, ma a motivo del giuramento e dei commensali ordin\u00f2 che le venisse data e mand\u00f2 a decapitare Giovanni nella prigione. La sua testa venne portata su un vassoio, fu data alla fanciulla e lei la port\u00f2 a sua madre.\nI suoi discepoli si presentarono a prendere il cadavere, lo seppellirono e andarono a informare Ges\u00f9.", "medita": "Il vangelo di Matteo, che caratterizza l'anno liturgico A, ci guida nel mese di agosto nella meditazione dei capitoli 14--25 con una certa continuit\u00e0, inframmezzato, com'\u00e8, da altre letture in occasioni particolari.\nIl brano di oggi, che si trova nel discorso delle parabole (Mt 13--17), vede come protagonista il Battista.\nErode ha una percezione di Giovanni confusa e soprattutto prova timore nei suoi confronti. \u00c8 un profeta, ha carisma, un largo seguito: addirittura lo pensa resuscitato dai morti. Come molti suoi contemporanei, non lo collega mai alla figura di Ges\u00f9 di Nazaret.\nSa, tuttavia, che costituisce un pericolo perch\u00e9 parla con parole di verit\u00e0, sa che dice il vero su lui e sul suo stile di vita. \u00c8 un pericolo, per questo dovr\u00e0 eliminarlo. Non \u00e8 certo l'unico a ritenerlo un ostacolo che va rimosso. Ma ad Erode si offre l'occasione per ucciderlo. Il brano di Matteo, descrivendo l'episodio, contrappone la debolezza del male alla forza di un uomo di Dio.\nTermina in questa pericope la parabola umana del Battista. Una vita di testimonianza che ha saputo precorrere e preparare quella del Galileo.\nGiovanni visse con grande sobriet\u00e0, battezzando; ebbe discepoli che lo seguivano ed amava il deserto. Come Ges\u00f9, anche Giovanni Battista era cercato da tutti: anche da chi, in apparenza, non poteva che avversare la sua fede. Erode lo ritiene capace di compiere prodigi e alcuni pensavano che lo stesso Nazareno non fosse che il Battista risorto. La sua evidente autorevolezza non incrin\u00f2 mai la consapevolezza di dover annunciare la venuta del Maestro, con parole chiare e dirette. Condusse una vita conclusasi, come quella del Crocifisso, versando il sangue.", "riflettere": "Giovanni Battista \u00e8 una guida preziosa che ci prende per mano nel cammino verso l'incontro con il Risorto. \u00c8 un testimone accreditato da Ges\u00f9 stesso, che la Chiesa ci offre ricordandone la sua figura in occasione della nascita e anche della morte. Il Battista rispose alla sua vocazione annunciando il Salvatore.\nLa sua vita, cifra dell'amore per Dio, accompagna anche noi nel cammino verso il Regno.", "preghfin": "E il Verbo si fece carne e venne ad abitare in mezzo a noi;\ne noi abbiamo contemplato la sua gloria,\ngloria come del Figlio unigenito\nche viene dal Padre, pieno di grazia e di verit\u00e0.\nGiovanni gli d\u00e0 testimonianza e proclama:\n\u201cEra di lui che io dissi:\nColui che viene dopo di me \u00e8 avanti a me,\nperch\u00e9 era prima di me\u201d.\n<i>(Vangelo secondo Giovanni 1, 14--16)</i>"}