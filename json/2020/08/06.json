{"day": 6, "month": 8, "year": 2020, "weekday": 4, "date_str": "gioved\u00ec 6 agosto 2020", "quotes": "Dn 7,9-10.13-14 <i>opp</i> 2Pt 1,16-19; Sal 96", "quote_vangelo": "secondo Matteo (17,1-9)", "curatore": "Massimo Salani", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Trasfigurazione del Signore", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza,\nmanda numerosi e santi operai per la tua vigna,\nperch\u00e9 alla tua Chiesa non manchino mai\nannunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti S\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo\nche vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, Ges\u00f9 prese con s\u00e9 Pietro, Giacomo e Giovanni suo fratello e li condusse in disparte, su un alto monte. E fu trasfigurato davanti a loro: il suo volto brill\u00f2 come il sole e le sue vesti divennero candide come la luce. Ed ecco, apparvero loro Mos\u00e8 ed Elia, che conversavano con lui.\nPrendendo la parola, Pietro disse a Ges\u00f9: \u00abSignore, \u00e8 bello per noi essere qui! Se vuoi, far\u00f2 qui tre capanne, una per te, una per Mos\u00e8 e una per Elia\u00bb. Egli stava ancora parlando, quando una nube luminosa li copr\u00ec con la sua ombra. Ed ecco una voce dalla nube che diceva: \u00abQuesti \u00e8 il Figlio mio, l'amato: in lui ho posto il mio compiacimento. Ascoltatelo\u00bb.\nAll'udire ci\u00f2, i discepoli caddero con la faccia a terra e furono presi da grande timore. Ma Ges\u00f9 si avvicin\u00f2, li tocc\u00f2 e disse: \u00abAlzatevi e non temete\u00bb. Alzando gli occhi non videro nessuno, se non Ges\u00f9 solo.\nMentre scendevano dal monte, Ges\u00f9 ordin\u00f2 loro: \u00abNon parlate a nessuno di questa visione, prima che il Figlio dell'uomo non sia risorto dai morti\u00bb.", "medita": "I discepoli salgono con il Maestro sul monte, su un alto monte. Sono presi in disparte perch\u00e9 il Signore vuole condividere con loro (e con noi) la gloria di cui \u00e8 intrisa la vita. E l\u00ec, sul monte, Ges\u00f9 viene trasfigurato: svela la sua profonda natura, la sua vera identit\u00e0. Non si toglie il vestito sotto cui si nasconde un supereroe. Infatti \u00e8 lo sguardo dei discepoli che cambia. Perch\u00e9 la bellezza, come l'innamoramento, come la fede, sta nel nostro modo di vedere. Quando sono innamorato trovo il mio amato il pi\u00f9 bello fra tutti. Quando amo svolgere una certa attivit\u00e0 sono disposto a sudare e a faticare per praticarla.\nPossiamo stare con Ges\u00f9 tutta la vita, e frequentarlo, e credere, e seguirlo, ma fino a quando il nostro sguardo interiore non si arrende alla sua bellezza, non ne saremo mai definitivamente segnati.\nDi quanta bellezza abbiamo bisogno per affrontare la parte faticosa della vita! Quanto dobbiamo fare memoria per trovare il coraggio di partire in viaggio verso l'ignoto! Il Dio bellissimo, misterioso e presente, rispettoso dei nostri tempi, seducente e libero, ci spinge a partire, a salire, a crescere. A lasciare la pianura della mediocrit\u00e0, dove l'inquinamento delle parole e dei pensieri violenti ci appesta e ammorba l'aria.\nSe prendiamo sul serio questo viaggio interiore, se riusciamo ad abbandonare le nostre resistenze e a cedere al corteggiamento di Dio, facciamo esperienza della sua immensa bellezza. Scopriamo cos\u00ec che \u00e8 bellissimo credere. \u00c8 bellissimo scoprire di essere amati e di amare. Perci\u00f2 siamo discepoli: sul Tabor scopriamo di essere amati nel Figlio.\nLa bellezza Dio si pu\u00f2 accogliere solo in piccole dosi. E Ges\u00f9 allora ci incoraggia: \u201cAlzatevi, non temete\u201d. Sappiamo di essere amati. Cosa mai ci pu\u00f2 spaventare se Dio \u00e8 cos\u00ec vicino? Si torna nella pianura, allora, ma con il cuore segnato, ferito di bellezza, con il volto trasfigurato come Mos\u00e8 quando scendeva dal monte dopo avere incontrato il suo Dio.", "riflettere": "Signore \u00e8 bello per noi essere qui, perch\u00e9 ci chiedi di condividere con i fratelli la chiamata alla santit\u00e0 e alla gioia.\nSignore \u00e8 bello per noi essere qui, perch\u00e9 ci mostri la forza dello Spirito capace di creare in noi un cuore nuovo.", "preghfin": "In questa giornata offriamo le nostre azioni\ne la nostra preghiera per le vocazioni al <i>diaconato permanente</i>.\nGrati ai a questi nostri fratelli\ne alle loro famiglie che li accompagnano nel loro servizio alla Chiesa,\nchiediamo che siano sempre generosi dispensatori\ndella sua carit\u00e0 e della sua Parola."}