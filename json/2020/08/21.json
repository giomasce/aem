{"day": 21, "month": 8, "year": 2020, "weekday": 5, "date_str": "venerd\u00ec 21 agosto 2020", "quotes": "Ez 37,1-14; Sal 106", "quote_vangelo": "secondo Matteo (22,34-40)", "curatore": "Massimo Salani", "prevangelo": "", "indications": "San Pio X", "preghiniz": "\u00c8 cosa nostra ci\u00f2 che giacque esanime nel sepolcro, che \u00e8 risorto il terzo giorno,\nche \u00e8 salito al di sopra di tutte le altezze alla destra della maest\u00e0 del Padre.\nNe segue che se camminiamo sulla via dei suoi comandamenti\ne non ci vergogniamo di confessare\nquello che nell'umilt\u00e0 della carne egli ha operato per la nostra salvezza,\nanche noi saremo partecipi della sua gloria.\n<i>(Leone Magno, </i>Discorsi<i> 15)</i>", "vangelo": "In quel tempo, i farisei, avendo udito che Ges\u00f9 aveva chiuso la bocca ai sadduc\u00e8i, si riunirono insieme e uno di loro, un dottore della Legge, lo interrog\u00f2 per metterlo alla prova: \u00abMaestro, nella Legge, qual \u00e8 il grande comandamento?\u00bb.\nGli rispose: \u00ab\u201cAmerai il Signore tuo Dio con tutto il tuo cuore, con tutta la tua anima e con tutta la tua mente\u201d. Questo \u00e8 il grande e primo comandamento. Il secondo poi \u00e8 simile a quello: \u201cAmerai il tuo prossimo come te stesso\u201d. Da questi due comandamenti dipendono tutta la Legge e i Profeti\u00bb.", "medita": "I farisei costituiscono il gruppo di avversari pi\u00f9 ostinati contro Ges\u00f9. Conosciamo numerosi racconti evangelici dove ripetutamente cercano di screditare il Nazareno, perch\u00e9 percepiscono la pericolosit\u00e0 del suo messaggio e le conseguenze nei loro confronti.\nIn molte occasioni, provano a metterlo in difficolt\u00e0 sul piano a loro pi\u00f9 caro e frequentato. Lo studio della Parola e la prassi quotidiana che ne seguiva, molto dettagliata in ogni ambito di vita, costituivano il terreno dove affrontare il Galileo riconosciuto come Maestro.\nChi lo interroga doveva essere uno dei rabbini pi\u00f9 importanti della cerchia dei farisei. Quel \u201cdottore della Legge\u201d pone un quesito la cui risposta era alla portata di chiunque conoscesse la Parola. Non a caso, nella risposta del Signore troviamo citati due passi che si trovano nel primo testamento, ed entrambi nella Torah, cio\u00e8 nei primi cinque libri.\nIl dottore della Legge chiede il comandamento pi\u00f9 importante. Ges\u00f9 ne offre due. Forse perch\u00e9 fermandosi al primo, la cui sintesi \u00e8 \u201camare\u201d, il fariseo poteva avvalorare la sua posizione che poneva meticolosamente le condizioni per la relazione con Dio. Dimenticandosi, cos\u00ec, la seconda citazione, la cui sintesi \u00e8 sempre \u201camare\u201d, ma un amore per Dio che vuole essere vissuto nei nostri fratelli, negli ultimi, negli oppressi. Anche nei reietti della societ\u00e0, quali gli esclusi perch\u00e9 impuri ed impediti ad una relazione con Dio, in quanto trasgressori delle numerosissime prescrizioni imposte dai farisei.\nDio \u00e8 amore: la Legge (la quale porta alla figura di Mos\u00e8 e alla Torah) e i Profeti (erano anni dove si lamentava l'assenza di quei grandi profeti che caratterizzano il primo testamento) non sono che il punto di inizio. Per i farisei erano anche il punto di arrivo.\nIl Risorto insegna continuamente che Dio \u00e8 misericordia ed amore. Vuole la salvezza di tutti. Spera che nessuno rifiuti il Regno.", "riflettere": "Il comandamento dell'amore precede e raccoglie tutto. Per amore abbiamo ricevuto l'Emmanuele, che si \u00e8 speso per noi fino ad accettare liberamente la morte in croce. Ha dato la sua vita per noi. Tutto il resto segue.", "preghfin": "Vi do un comandamento nuovo: che vi amiate gli uni gli altri.\nCome io ho amato voi, cos\u00ec amatevi anche voi gli uni gli altri.\nDa questo tutti sapranno che siete miei discepoli:\nse avete amore gli uni per gli altri.\n<i>(Vangelo secondo Giovanni 13, 34--35)</i>"}