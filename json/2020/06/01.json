{"date_str": "luned\u00ec 1 giugno 2020", "date": "2020/06/01", "texts": ["\u26ea <b>ASCOLTA E MEDITA</b> \u26ea<br>\n<b>Luned\u00ec 1 giugno 2020</b><br>\n2Pt 1,2-7; Sal 90<br>\n<i>San Giustino<br>\nTempo ordinario<br>\nSalterio: prima settimana</i><br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nSignore Ges\u00f9, tu ci chiami ogni giorno a lavorare nella tua vigna,<br>\ncio\u00e8 a vivere in questo nostro mondo,<br>\nper renderlo pi\u00f9 bello, pi\u00f9 umano, pi\u00f9 accogliente per tutti.<br>\nTu non hai preferito solo alcuni di noi,<br>\nma ci chiami tutti, chiami chi gi\u00e0 crede in te,<br>\ncome chiami anche chi non ti conosce.<br>\nTu sei un padrone buono e ti fidi del nostro lavoro,<br>\nper questo anche oggi ci hai chiamati a rendere pi\u00f9 bella la tua vigna<br>\npurificandola da ci\u00f2 che la rovina, aiutaci ad essere perseveranti e operosi.<br>\nAmen.", "\ud83d\udcd6 <b>Ascolta</b> dal Vangelo secondo Marco (12,1-12)<br>\nIn quel tempo, Ges\u00f9 si mise a parlare con parabole [ai capi dei sacerdoti, agli scribi e agli anziani]: \u00abUn uomo piant\u00f2 una vigna, la circond\u00f2 con una siepe, scav\u00f2 una buca per il torchio e costru\u00ec una torre. La diede in affitto a dei contadini e se ne and\u00f2 lontano.<br>\nAl momento opportuno mand\u00f2 un servo dai contadini a ritirare da loro la sua parte del raccolto della vigna. Ma essi lo presero, lo bastonarono e lo mandarono via a mani vuote. Mand\u00f2 loro di nuovo un altro servo: anche quello lo picchiarono sulla testa e lo insultarono. Ne mand\u00f2 un altro, e questo lo uccisero; poi molti altri: alcuni li bastonarono, altri li uccisero.<br>\nNe aveva ancora uno, un figlio amato; lo invi\u00f2 loro per ultimo, dicendo: \u201cAvranno rispetto per mio figlio!\u201d. Ma quei contadini dissero tra loro: \u201cCostui \u00e8 l'erede. Su, uccidiamolo e l'eredit\u00e0 sar\u00e0 nostra\u201d. Lo presero, lo uccisero e lo gettarono fuori della vigna.<br>\nChe cosa far\u00e0 dunque il padrone della vigna? Verr\u00e0 e far\u00e0 morire i contadini e dar\u00e0 la vigna ad altri. Non avete letto questa Scrittura: \u201cLa pietra che i costruttori hanno scartato \u00e8 diventata la pietra d'angolo; questo \u00e8 stato fatto dal Signore ed \u00e8 una meraviglia ai nostri occhi\u201d?\u00bb.<br>\nE cercavano di catturarlo, ma ebbero paura della folla; avevano capito infatti che aveva detto quella parabola contro di loro. Lo lasciarono e se ne andarono.", "\u271d <b>Medita</b><br>\nGes\u00f9 ricorda ai suoi ascoltatori che Dio ha amato nell'arco dei secoli il suo popolo, ha compiuto tutte le azioni perch\u00e9 la sua vigna producesse frutti buoni (piant\u00f2, circond\u00f2, scav\u00f2, costru\u00ec, diede in gestione). Egli ha atteso con pazienza i frutti, e davanti all'ostilit\u00e0 nei confronti di tanti suoi servi, non ha esitato a mandare il suo unico figlio. Ges\u00f9 esprime cos\u00ec la sua incarnazione e preannuncia la sua passione: il figlio del padrone della vigna viene condotto fuori dei possedimenti di suo padre, per essere ucciso, cos\u00ec come egli verr\u00e0 crocifisso fuori dalla citt\u00e0 di Gerusalemme. Seppur riconoscendolo come \u201cerede\u201d non lo si accetta, ma se ne rifiuta violentemente l'offerta di salvezza. Eppure, questa offerta \u00e8 rivolta ad ogni uomo e tutti siamo chiamati a custodire la vigna affidataci dal Signore.", "\ud83e\udd14 <b>Per riflettere</b><br>\nCome custodisco la vigna che il Signore mi ha affidato?", "\ud83d\ude4f <b>Preghiera finale</b><br>\nO Ges\u00f9, sono stato scelto da Te<br>\nper compiere questo lavoro,<br>\nun dovere quotidiano attraverso il quale<br>\nraggiunger\u00f2 la mia santificazione.<br>\nGuidami nel realizzare bene il mio operato,<br>\nbenedicendo la mia mente e le mie mani.<br>\nRendimi paziente nel rapporto con i colleghi,<br>\ndonami la capacit\u00e0 di essere<br>\nonesto e trasparente con tutti.<br>\nFa' che ogni mia azione procuri del bene<br>\nsia a Te che al mio prossimo<br>\ne che attraverso la mia fatica<br>\nsi realizzi il tuo Regno.<br>\nPerdonami per qualche mancanza.<br>\nAmen."]}