{"date_str": "sabato 27 giugno 2020", "date": "2020/06/27", "texts": ["\u26ea <b>ASCOLTA E MEDITA</b> \u26ea<br>\n<b>Sabato 27 giugno 2020</b><br>\nLam 2,2.10-14.18-19; Sal 73<br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nSignore, avvenga di me come tu vuoi,<br>\nvoglio andare come tu vuoi,<br>\nsolo aiutami a capire ci\u00f2 che tu vuoi.<br>\nSignore, quando vuoi \u00e8 quello il momento<br>\ne quando vuoi sono pronto: oggi e sempre.<br>\nSignore, ci\u00f2 che vuoi l'accetto,<br>\nci\u00f2 che vuoi \u00e8 bene per me,<br>\nbasta che io sia tuo, Signore.<br>\nPoich\u00e9 tu lo vuoi \u00e8 cosa buona<br>\ne poich\u00e9 tu lo vuoi ho coraggio:<br>\nIl mio cuore riposa nelle tue mani.<br>\n<i>(Rupert Mayer)</i>", "\ud83d\udcd6 <b>Ascolta</b> dal Vangelo secondo Matteo (8,5-17)<br>\nIn quel tempo, entrato Ges\u00f9 in Caf\u00e0rnao, gli venne incontro un centurione che lo scongiurava e diceva: \u00abSignore, il mio servo \u00e8 in casa, a letto, paralizzato e soffre terribilmente\u00bb. Gli disse: \u00abVerr\u00f2 e lo guarir\u00f2\u00bb. Ma il centurione rispose: \u00abSignore, io non sono degno che tu entri sotto il mio tetto, ma di' soltanto una parola e il mio servo sar\u00e0 guarito. Pur essendo anch'io un subalterno, ho dei soldati sotto di me e dico a uno: \u201cVa'!\u201d, ed egli va; e a un altro: \u201cVieni!\u201d, ed egli viene; e al mio servo: \u201cFa' questo!\u201d, ed egli lo fa\u00bb.<br>\nAscoltandolo, Ges\u00f9 si meravigli\u00f2 e disse a quelli che lo seguivano: \u00abIn verit\u00e0 io vi dico, in Israele non ho trovato nessuno con una fede cos\u00ec grande! Ora io vi dico che molti verranno dall'oriente e dall'occidente e siederanno a mensa con Abramo, Isacco e Giacobbe nel regno dei cieli, mentre i figli del regno saranno cacciati fuori, nelle tenebre, dove sar\u00e0 pianto e stridore di denti\u00bb. E Ges\u00f9 disse al centurione: \u00abVa', avvenga per te come hai creduto\u00bb. In quell'istante il suo servo fu guarito.<br>\nEntrato nella casa di Pietro, Ges\u00f9 vide la suocera di lui che era a letto con la febbre. Le tocc\u00f2 la mano e la febbre la lasci\u00f2; poi ella si alz\u00f2 e lo serviva.<br>\nVenuta la sera, gli portarono molti indemoniati ed egli scacci\u00f2 gli spiriti con la parola e guar\u00ec tutti i malati, perch\u00e9 si compisse ci\u00f2 che era stato detto per mezzo del profeta Isa\u00eca: \u201cEgli ha preso le nostre infermit\u00e0 e si \u00e8 caricato delle malattie\u201d.", "\u271d <b>Medita</b><br>\nIl centurione cerca Ges\u00f9 per la guarigione di un servo a lui molto caro. Egli, pur essendo un comandante, ha a cuore la sorte dei suoi sottoposti e se ne prende cura. Era tutto sommato benvoluto dalla gente, autorevole e rispettato. Il centurione aveva solo sentito parlare di Ges\u00f9 e di un potere molto diverso dal suo, un maestro speciale di cui sente soggezione e per cui prova attrazione. Con parole di umilt\u00e0 e di fede stupisce Ges\u00f9 ed ottiene la grazia, riconoscendo da pagano in lui ci\u00f2 che molti israeliti non riuscivano a vedere. \u00a0\u00c8 proprio dall'incontro tra il senso del proprio limite umano e il senso della misericordia divina che si rivela la fede nella Parola di Ges\u00f9, una parola sufficiente a mutare il corso della vita del servo e del centurione cos\u00ec come di tutti noi.", "\ud83e\udd14 <b>Per riflettere</b><br>\nRiesco ad avere fede in Ges\u00f9 come il centurione?", "\ud83d\ude4f <b>Preghiera finale</b><br>\nMio Dio,<br>\nperch\u00e9 sei verit\u00e0 infallibile,<br>\ncredo tutto quello che tu hai rivelato<br>\ne che la santa Chiesa ci propone di credere.<br>\nEd espressamente in te, unico vero Dio<br>\nin tre Persone uguali e distinte:<br>\nPadre, Figlio e Spirito Santo.<br>\nE credo in Ges\u00f9 Cristo,<br>\nFiglio di Dio, incarnato, morto e risorto per noi<br>\nil quale dar\u00e0 a ciascuno, secondo i meriti,<br>\nil premio o la pena eterna.<br>\nConforme a questa fede voglio sempre vivere.<br>\nSignore, accresci la mia fede.<br>\nAmen."]}