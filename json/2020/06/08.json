{"day": 8, "month": 6, "year": 2020, "weekday": 1, "date_str": "luned\u00ec 8 giugno 2020", "quotes": "1Re 17,1-6; Sal 120", "quote_vangelo": "secondo Matteo (5,1-12a)", "curatore": "Claudia Lamberti e Gabriele Bolognini", "prevangelo": "", "indications": "Salterio: seconda settimana", "preghiniz": "Beati coloro che credono senza vedere:\n\u00e8 l'abisso della fede.\nBeati coloro che credono per la testimonianza di altri:\n\u00e8 il fascino del cristianesimo.\nRinnova in noi, Signore,\nil dono della fede\ned annunceremo ai popoli\nla gioia del Vangelo.\nAmen.", "vangelo": "In quel tempo, vedendo le folle, Ges\u00f9 sal\u00ec sul monte: si pose a sedere e si avvicinarono a lui i suoi discepoli. Si mise a parlare e insegnava loro dicendo:\n\u00abBeati i poveri in spirito, perch\u00e9 di essi \u00e8 il regno dei cieli. Beati quelli che sono nel pianto, perch\u00e9 saranno consolati. Beati i miti, perch\u00e9 avranno in eredit\u00e0 la terra. Beati quelli che hanno fame e sete della giustizia, perch\u00e9 saranno saziati. Beati i misericordiosi, perch\u00e9 troveranno misericordia. Beati i puri di cuore, perch\u00e9 vedranno Dio. Beati gli operatori di pace, perch\u00e9 saranno chiamati figli di Dio. Beati i perseguitati per la giustizia, perch\u00e9 di essi \u00e8 il regno dei cieli.\nBeati voi quando vi insulteranno, vi perseguiteranno e, mentendo, diranno ogni sorta di male contro di voi per causa mia. Rallegratevi ed esultate, perch\u00e9 grande \u00e8 la vostra ricompensa nei cieli. Cos\u00ec infatti perseguitarono i profeti che furono prima di voi\u00bb.", "medita": "La beatitudine evangelica \u00e8 qualcosa che non risparmia prove e lacrime, non \u00e8 un umano \u201cstare bene\u201d. Ognuna delle condizioni elencate da Ges\u00f9 sembra piuttosto infelice ed insopportabile ad occhi mondani, ma egli viene a dire che ci\u00f2 che si \u00e8 e si vive ha senso, seppur difficile o doloroso, e vale la pena attraversarlo. La beatitudine arriva solo alla fine del percorso dei discepoli di Cristo, perch\u00e9 durante il cammino a volte pu\u00f2 essere osteggiata da gravi prove e sofferenze.\nI cristiani devono aspettarsi lo stesso percorso di passione del Maestro, che promette infine il regno dei cieli, la relazione con Dio.\nEssere umili, feriti nel cuore, miti, giusti, misericordiosi, puri, pacifici, perseguitati, presuppone solo da Dio una ricompensa, che consiste nel poter condividere il suo amore.", "riflettere": "Come reagisco ad attacchi e contestazioni rivolte alla mia fede?", "preghfin": "O Signore,\nfa' che con il tuo Santo Spirito\npossa essere mite, misericordioso e puro di cuore\ne che affamato della tua giustizia\npossa essere operatore di pace.\nO Signore,\nfa' che possa piangere tutti i peccati\ned essere povero di fronte a te.\nO Signore,\nfa' che negli insulti e nelle persecuzioni\npossa esultare per la ricompensa\npromessa da Te nei cieli.\nAmen."}