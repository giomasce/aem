{"date_str": "venerd\u00ec 12 giugno 2020", "date": "2020/06/12", "texts": ["\u26ea <b>ASCOLTA E MEDITA</b> \u26ea<br>\n<b>Venerd\u00ec 12 giugno 2020</b><br>\n1Re 19,9a.11-16; Sal 26<br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nSignore,<br>\nnel silenzio di questo giorno nascente<br>\nio vengo a domandarti la pace, la saggezza, la forza.<br>\nChiudi le mie orecchie ad ogni calunnia,<br>\ncustodisci la mia lingua da qualsiasi malevolenza.<br>\nFa' che soltanto pensieri benedicenti<br>\nabitino nel mio spirito.<br>\nRivestimi della tua bellezza, Signore,<br>\ne fa' che nel corso di questo giorno<br>\nio ti riveli agli altri.<br>\nAmen.", "\ud83d\udcd6 <b>Ascolta</b> dal Vangelo secondo Matteo (5,27-32)<br>\nIn quel tempo, Ges\u00f9 disse ai suoi discepoli: \u00abAvete inteso che fu detto: \u201cNon commetterai adulterio\u201d. Ma io vi dico: chiunque guarda una donna per desiderarla, ha gi\u00e0 commesso adulterio con lei nel proprio cuore.<br>\nSe il tuo occhio destro ti \u00e8 motivo di scandalo, cavalo e gettalo via da te: ti conviene infatti perdere una delle tue membra, piuttosto che tutto il tuo corpo venga gettato nella Ge\u00e8nna. E se la tua mano destra ti \u00e8 motivo di scandalo, tagliala e gettala via da te: ti conviene infatti perdere una delle tue membra, piuttosto che tutto il tuo corpo vada a finire nella Ge\u00e8nna.<br>\nFu pure detto: \u201cChi ripudia la propria moglie, le dia l'atto del ripudio\u201d. Ma io vi dico: chiunque ripudia la propria moglie, eccetto il caso di unione illegittima, la espone all'adulterio, e chiunque sposa una ripudiata, commette adulterio\u00bb.", "\u271d <b>Medita</b><br>\nNel nostro itinerario di catechesi sui Comandamenti arriviamo oggi alla Sesta Parola, che riguarda la dimensione affettiva e sessuale, e recita: \u00abNon commettere adulterio\u00bb.<br>\nIl richiamo immediato \u00e8 alla fedelt\u00e0, e in effetti nessun rapporto umano \u00e8 autentico senza fedelt\u00e0 e lealt\u00e0.<br>\nNon si pu\u00f2 amare solo finch\u00e9 \u201cconviene\u201d; l'amore si manifesta proprio oltre la soglia del proprio tornaconto, quando si dona tutto senza riserve. La fedelt\u00e0 \u00e8 la caratteristica della relazione umana libera, matura, responsabile.<br>\nIl rischio \u00e8 quello di chiamare \u201camore\u201d delle relazioni acerbe e immature, con l'illusione di trovare luce di vita in qualcosa che, nel migliore dei casi, ne \u00e8 solo un riflesso.<br>\nCos\u00ec avviene di sopravvalutare per esempio l'attrazione fisica, che in s\u00e9 \u00e8 un dono di Dio ma \u00e8 finalizzata a preparare la strada a un rapporto autentico e fedele con la persona.<br>\nMa per arrivare ad una vita cos\u00ec bella non basta la nostra natura umana, occorre che la fedelt\u00e0 di Dio entri nella nostra esistenza, ci contagi. Questa Sesta Parola ci chiama a rivolgere lo sguardo a Cristo, che con la sua fedelt\u00e0 pu\u00f2 togliere da noi un cuore adultero e donarci un cuore fedele. In Lui, e solo in Lui, c'\u00e8 l'amore senza riserve e ripensamenti, la donazione completa senza parentesi e la tenacia dell'accoglienza fino in fondo.<br>\nDalla sua morte e risurrezione deriva la nostra fedelt\u00e0, dal suo amore incondizionato deriva la costanza nei rapporti. Dalla comunione con Lui, con il Padre e con lo Spirito Santo deriva la comunione fra di noi e il saper vivere nella fedelt\u00e0 i nostri legami. (Papa Francesco, Catechesi sui Comandamenti, 24 ottobre 2018: \u201cNon commettere adulterio\u201d)", "\ud83e\udd14 <b>Per riflettere</b><br>\nMi sono comportato correttamente con gli altri uomini o donne senza considerarli oggetti di piacere? Ho tradito il mio partner?", "\ud83d\ude4f <b>Preghiera finale</b><br>\nBeata la famiglia<br>\nil cui Dio \u00e8 il Signore,<br>\ne che cammina alla sua presenza.<br>\nBeata la famiglia<br>\nfondata sull'amore<br>\ne che dall'amore<br>\nfa scaturire atteggiamenti,<br>\nparole, gesti e decisioni.<br>\nBeata la famiglia<br>\nin cui vivere \u00e8 gioia,<br>\nallontanarsi \u00e8 nostalgia,<br>\ntornare \u00e8 festa.<br>\nAmen."]}