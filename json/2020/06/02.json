{"date_str": "marted\u00ec 2 giugno 2020", "date": "2020/06/02", "texts": ["\u26ea <b>ASCOLTA E MEDITA</b> \u26ea<br>\n<b>Marted\u00ec 2 giugno 2020</b><br>\n1Pt 3,11b-15a.17-18; Sal 89<br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nO Dio, nostro Padre, ti lodiamo e ringraziamo.<br>\nTu che ami ogni uomo e guidi tutti i popoli<br>\naccompagna i passi della nostra nazione,<br>\nspesso difficili ma colmi di speranza.<br>\nFa' che vediamo i segni della tua presenza<br>\ne sperimentiamo la forza del tuo amore, che non viene mai meno.<br>\nSignore Ges\u00f9, Figlio di Dio e Salvatore del mondo,<br>\nfatto uomo nel seno della Vergine Maria, ti confessiamo la nostra fede.<br>\nIl tuo Vangelo sia luce e vigore per le nostre scelte personali e sociali.<br>\nLa tua legge d'amore conduca la nostra comunit\u00e0 civile<br>\na giustizia e solidariet\u00e0, a riconciliazione e pace.<br>\nSpirito Santo, amore del Padre e del Figlio, con fiducia ti invochiamo.<br>\nTu che sei maestro interiore svela a noi i pensieri e le vie di Dio.<br>\nDonaci di guardare le vicende umane con occhi puri e penetranti,<br>\ndi conservare l'eredit\u00e0 di santit\u00e0 e civilt\u00e0 propria del nostro popolo,<br>\ndi convertirci nella mente e nel cuore per rinnovare la nostra societ\u00e0.<br>\nAmen.<br>\n<i>(San Giovanni Paolo II)</i>", "\ud83d\udcd6 <b>Ascolta</b> dal Vangelo secondo Marco (12,13-17)<br>\nIn quel tempo, mandarono da Ges\u00f9 alcuni farisei ed erodiani, per coglierlo in fallo nel discorso. Vennero e gli dissero: \u00abMaestro, sappiamo che sei veritiero e non hai soggezione di alcuno, perch\u00e9 non guardi in faccia a nessuno, ma insegni la via di Dio secondo verit\u00e0. \u00c8 lecito o no pagare il tributo a Cesare? Lo dobbiamo dare, o no?\u00bb.<br>\nMa egli, conoscendo la loro ipocrisia, disse loro: \u00abPerch\u00e9 volete mettermi alla prova? Portatemi un denaro: voglio vederlo\u00bb. Ed essi glielo portarono.<br>\nAllora disse loro: \u00abQuesta immagine e l'iscrizione, di chi sono?\u00bb. Gli risposero: \u00abDi Cesare\u00bb. Ges\u00f9 disse loro: \u00abQuello che \u00e8 di Cesare rendetelo a Cesare, e quello che \u00e8 di Dio, a Dio\u00bb. E rimasero ammirati di lui.", "\u271d <b>Medita</b><br>\nI farisei e gli erodiani, sotto l'apparenza di fedelt\u00e0 alla legge di Dio o a quella dell'Imperatore, cercano motivi per accusare Ges\u00f9. Se alla loro domanda egli rispondesse: \u201cDovete pagare\u201d, potrebbero accusarlo di essere amico dei romani. \u00a0Se invece desse come risposta: \u201cNon dovete pagare\u201d, potrebbero accusarlo, presso le autorit\u00e0 romane, di sedizione. \u00a0Cristo trova una via di uscita che li sorprende: la tassa va pagata all'imperatore perch\u00e9 l'immagine sulla moneta \u00e8 la sua. Ma, l'uomo, ogni essere umano, porta in s\u00e9 l'immagine di Dio e, quindi, \u00e8 a Lui che ognuno deve \u201cpagare\u201d il giusto tributo, perch\u00e9 gli \u00e8 debitore della propria esistenza.<br>\nGes\u00f9 non rimane sul piano politico, ma afferma che ci\u00f2 che pi\u00f9 conta \u00e8 il Regno di Dio. Ges\u00f9 non contrappone lo Stato a Dio e dice di contribuire al bene comune pagando le tasse, perch\u00e9 il convivere richiede solidariet\u00e0. Ges\u00f9 ricorda a tutti noi che siamo creati a immagine di Dio, che se a Cesare spettano i tributi, a Dio appartiene la nostra vita. Non solo, ogni donna e ogni uomo sono talenti d'oro offerti a noi per il nostro bene, sono nella nostra vita le monete che portano incisa l'immagine e l'iscrizione di Dio, perci\u00f2 ne discende il comandamento dell'amore verso i fratelli e le sorelle di tutto il mondo.", "\ud83e\udd14 <b>Per riflettere</b><br>\nQuale \u00e8 il mio rapporto con le leggi dello Stato? Sono corretto verso la mia comunit\u00e0?", "\ud83d\ude4f <b>Preghiera finale</b><br>\nO Dio, che guidi l'universo<br>\ncon sapienza e amore,<br>\nascolta la preghiera<br>\nche ti rivolgiamo<br>\nper la nostra Italia:<br>\nfa' che cresca nella giustizia<br>\ne nella concordia;<br>\nfa' che tutti i cittadini<br>\nsiano giusti, e i governanti saggi,<br>\nperch\u00e9 si attui il vero progresso<br>\nnella pace.<br>\nPer Cristo nostro Signore.<br>\nAmen."]}