{"day": 2, "month": 6, "year": 2020, "weekday": 2, "date_str": "marted\u00ec 2 giugno 2020", "quotes": "1Pt 3,11b-15a.17-18; Sal 89", "curatore": "Claudia Lamberti e Gabriele Bolognini", "prevangelo": "", "indications": "", "preghiniz": "O Dio, nostro Padre, ti lodiamo e ringraziamo.\nTu che ami ogni uomo e guidi tutti i popoli\naccompagna i passi della nostra nazione,\nspesso difficili ma colmi di speranza.\nFa' che vediamo i segni della tua presenza\ne sperimentiamo la forza del tuo amore, che non viene mai meno.\nSignore Ges\u00f9, Figlio di Dio e Salvatore del mondo,\nfatto uomo nel seno della Vergine Maria, ti confessiamo la nostra fede.\nIl tuo Vangelo sia luce e vigore per le nostre scelte personali e sociali.\nLa tua legge d'amore conduca la nostra comunit\u00e0 civile\na giustizia e solidariet\u00e0, a riconciliazione e pace.\nSpirito Santo, amore del Padre e del Figlio, con fiducia ti invochiamo.\nTu che sei maestro interiore svela a noi i pensieri e le vie di Dio.\nDonaci di guardare le vicende umane con occhi puri e penetranti,\ndi conservare l'eredit\u00e0 di santit\u00e0 e civilt\u00e0 propria del nostro popolo,\ndi convertirci nella mente e nel cuore per rinnovare la nostra societ\u00e0.\nAmen.\n<i>(San Giovanni Paolo II)</i>", "vangelo": "In quel tempo, mandarono da Ges\u00f9 alcuni farisei ed erodiani, per coglierlo in fallo nel discorso. Vennero e gli dissero: \u00abMaestro, sappiamo che sei veritiero e non hai soggezione di alcuno, perch\u00e9 non guardi in faccia a nessuno, ma insegni la via di Dio secondo verit\u00e0. \u00c8 lecito o no pagare il tributo a Cesare? Lo dobbiamo dare, o no?\u00bb.\nMa egli, conoscendo la loro ipocrisia, disse loro: \u00abPerch\u00e9 volete mettermi alla prova? Portatemi un denaro: voglio vederlo\u00bb. Ed essi glielo portarono.\nAllora disse loro: \u00abQuesta immagine e l'iscrizione, di chi sono?\u00bb. Gli risposero: \u00abDi Cesare\u00bb. Ges\u00f9 disse loro: \u00abQuello che \u00e8 di Cesare rendetelo a Cesare, e quello che \u00e8 di Dio, a Dio\u00bb. E rimasero ammirati di lui.", "medita": "I farisei e gli erodiani, sotto l'apparenza di fedelt\u00e0 alla legge di Dio o a quella dell'Imperatore, cercano motivi per accusare Ges\u00f9. Se alla loro domanda egli rispondesse: \u201cDovete pagare\u201d, potrebbero accusarlo di essere amico dei romani. \u00a0Se invece desse come risposta: \u201cNon dovete pagare\u201d, potrebbero accusarlo, presso le autorit\u00e0 romane, di sedizione. \u00a0Cristo trova una via di uscita che li sorprende: la tassa va pagata all'imperatore perch\u00e9 l'immagine sulla moneta \u00e8 la sua. Ma, l'uomo, ogni essere umano, porta in s\u00e9 l'immagine di Dio e, quindi, \u00e8 a Lui che ognuno deve \u201cpagare\u201d il giusto tributo, perch\u00e9 gli \u00e8 debitore della propria esistenza.\nGes\u00f9 non rimane sul piano politico, ma afferma che ci\u00f2 che pi\u00f9 conta \u00e8 il Regno di Dio. Ges\u00f9 non contrappone lo Stato a Dio e dice di contribuire al bene comune pagando le tasse, perch\u00e9 il convivere richiede solidariet\u00e0. Ges\u00f9 ricorda a tutti noi che siamo creati a immagine di Dio, che se a Cesare spettano i tributi, a Dio appartiene la nostra vita. Non solo, ogni donna e ogni uomo sono talenti d'oro offerti a noi per il nostro bene, sono nella nostra vita le monete che portano incisa l'immagine e l'iscrizione di Dio, perci\u00f2 ne discende il comandamento dell'amore verso i fratelli e le sorelle di tutto il mondo.", "riflettere": "Quale \u00e8 il mio rapporto con le leggi dello Stato? Sono corretto verso la mia comunit\u00e0?", "preghfin": "O Dio, che guidi l'universo\ncon sapienza e amore,\nascolta la preghiera\nche ti rivolgiamo\nper la nostra Italia:\nfa' che cresca nella giustizia\ne nella concordia;\nfa' che tutti i cittadini\nsiano giusti, e i governanti saggi,\nperch\u00e9 si attui il vero progresso\nnella pace.\nPer Cristo nostro Signore.\nAmen."}