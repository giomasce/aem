{"date_str": "sabato 6 giugno 2020", "date": "2020/06/06", "texts": ["\u26ea <b>ASCOLTA E MEDITA</b> \u26ea<br>\n<b>Sabato 6 giugno 2020</b><br>\n2Tm 4,1-8; Sal 70<br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nVi adoro, mio Dio,<br>\ne vi amo con tutto il cuore.<br>\nVi ringrazio di avermi creato,<br>\nfatto cristiano<br>\ne conservato in questa notte.<br>\nVi offro le azioni della giornata:<br>\nfate che siano tutte secondo la vostra santa volont\u00e0<br>\ne per la maggior gloria vostra.<br>\nPreservatemi dal peccato e da ogni male.<br>\nLa grazia vostra sia sempre con me<br>\ne con tutti i miei cari.<br>\nAmen.", "\ud83d\udcd6 <b>Ascolta</b> dal Vangelo secondo Marco (12,38-44)<br>\nIn quel tempo, Ges\u00f9 [nel tempio] diceva alla folla nel suo insegnamento: \u00abGuardatevi dagli scribi, che amano passeggiare in lunghe vesti, ricevere saluti nelle piazze, avere i primi seggi nelle sinagoghe e i primi posti nei banchetti. Divorano le case delle vedove e pregano a lungo per farsi vedere. Essi riceveranno una condanna pi\u00f9 severa\u00bb.<br>\nSeduto di fronte al tesoro, osservava come la folla vi gettava monete. Tanti ricchi ne gettavano molte. Ma, venuta una vedova povera, vi gett\u00f2 due monetine, che fanno un soldo. Allora, chiamati a s\u00e9 i suoi discepoli, disse loro: \u00abIn verit\u00e0 io vi dico: questa vedova, cos\u00ec povera, ha gettato nel tesoro pi\u00f9 di tutti gli altri. Tutti infatti hanno gettato parte del loro superfluo. Lei invece, nella sua miseria, vi ha gettato tutto quello che aveva, tutto quanto aveva per vivere\u00bb.", "\u271d <b>Medita</b><br>\nGes\u00f9, nel rumore e nell'affollamento del tempio, nota soprattutto una povera vedova, una persona di nessun valore in un mondo dominato dagli uomini. In lei riconosce la vera capacit\u00e0 di fare un dono, di offrire tutto al Signore. Ges\u00f9 commenta il suo gesto a voce alta, perch\u00e9 \u00e8 un esempio da seguire: la signora non d\u00e0, come altri, una minima parte dei suoi averi, questa offerta le costa veramente molto e in ci\u00f2 risalta l'immagine dell'amore che sa rinunciare a tutto per donarsi.<br>\nQuesta donna, seguace di Ges\u00f9 anche nel suo anonimato, rimane negli scritti evangelici, nella storia e in Paradiso, vicino a Dio, pi\u00f9 di coloro che al tempo la potevano denigrare ritenendosi esempi di perfezione ed osservanza delle leggi religiose.", "\ud83e\udd14 <b>Per riflettere</b><br>\nA che cosa ho rinunciato per offrirlo a Dio?", "\ud83d\ude4f <b>Preghiera finale</b><br>\nPrendi, Signore,<br>\ne ricevi intera la mia libert\u00e0,<br>\nil mio intelletto,<br>\nla mia volont\u00e0.<br>\nTu mi donasti quanto possiedo:<br>\nio te lo restituisco.<br>\nTutto \u00e8 per te: disponilo tu,<br>\ncome a te piacer\u00e0.<br>\nDammi soltanto il tuo amore e la tua grazia.<br>\nIo non ti domando null'altro.<br>\n<i>(Sant'Ignazio di Loyola)</i>"]}