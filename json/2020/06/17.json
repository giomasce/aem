{"date": "2020/06/17", "date_str": "mercoled\u00ec 17 giugno 2020", "quotes": "Sir 4,1-9; Sal 76; 1Gv 4,7-16", "author": "Claudia Lamberti e Gabriele Bolognini", "pregospel": "", "indications": "San Ranieri", "preghiniz": "Signore,\nfammi conoscere la bellezza della tua chiamata\ne il dono della tua costante presenza.\nAiutami a capire il tuo disegno su di me\ne ad ascoltarti e imitarti con filiale docilit\u00e0.\nFammi comprendere a che punto sono\nnel cammino della vita cristiana:\nquali sono i difetti da superare\ne le virt\u00f9 da conquistare.\nMi abbandono a te,\nperch\u00e9 tu mi aiuti sempre pi\u00f9 a fare\nla tua soave volont\u00e0.\nTe lo chiedo con cuore nuovo,\npi\u00f9 grande e pi\u00f9 forte,\nper Cristo Signore nostro.\nAmen.", "vangelo": "In quel tempo, un tale si avvicin\u00f2 e gli disse: \u00abMaestro, che cosa devo fare di buono per avere la vita eterna?\u00bb. Gli rispose: \u00abPerch\u00e9 mi interroghi su ci\u00f2 che \u00e8 buono? Buono \u00e8 uno solo. Se vuoi entrare nella vita, osserva i comandamenti\u00bb. Gli chiese: \u00abQuali?\u00bb. Ges\u00f9 rispose: \u00abNon ucciderai, non commetterai adulterio, non ruberai, non testimonierai il falso, onora il padre e la madre e amerai il prossimo tuo come te stesso\u00bb.\nIl giovane gli disse: \u00abTutte queste cose le ho osservate; che altro mi manca?\u00bb. Gli disse Ges\u00f9: \u00abSe vuoi essere perfetto, va', vendi quello che possiedi, dallo ai poveri e avrai un tesoro nel cielo; e vieni! Seguimi!\u00bb.", "medita": "Il giovane ricco si comporta correttamente e osservando i comandamenti pu\u00f2 sperare comunque nella vita eterna, ma Ges\u00f9 gli propone una via pi\u00f9 alta, la via della perfezione, che potrebbe far maturare frutti ancora pi\u00f9 abbondanti nella storia di questo giovane uomo. Andare, vendere tutto, dare il ricavato ai poveri, poi tornare da Ges\u00f9 e seguirlo. Vendendo tutto, il giovane pu\u00f2 avere un tesoro nei cieli, la rendita pi\u00f9 elevata che si possa ottenere dai propri possedimenti.\nGes\u00f9 gli propone una soluzione di eccellenza, libera quest'uomo da un rendimento mediocre ed esposto a rischio, per guadagnare in modo sproporzionato. \u00c8 una strada inquietante per chi \u00e8 abituato a fare i calcoli del ricavato dei propri beni materiali o anche della pi\u00f9 semplice osservanza dei comandamenti, ma non di un dono totale di se stessi a Dio.", "riflettere": "Quale tesoro terreno mi trattiene nel cammino col Signore?", "preghfin": "Signore Ges\u00f9, come il giovane ricco del Vangelo\nanche noi veniamo a Te per farti una domanda:\n\u00abCosa dobbiamo fare perch\u00e9 la nostra vita sia vera, sia serena, sia buona,\nabbia speranza nel presente e per l'eternit\u00e0?\u00bb.\nE Tu, guardandoci con simpatia, in un impeto di amore ci ripeti:\n\u00abVieni con me, cammina con me, stai con me, non fuggire da me\u00bb.\nSignore Ges\u00f9, vinci Tu la nostra paura, le nostre indecisioni\ne donaci il tuo Spirito di luce.\nGuarda i giovani, tutti i giovani,\nspecialmente quelli che cercano la gioia lontano da Te:\nsenza saperlo, cercano Te! Solo tu, infatti, dai la pace vera.\nAiuta gli adulti ad avere a cuore la sorte dei giovani.\nAiuta i giovani che ti seguono a farsi carico dei loro coetanei,\nperch\u00e9 nessuno sfugga al Tuo amore.\nBenedici l'impegno di quei giovani\nche vogliono essere missionari per gli altri giovani,\nperch\u00e9 a tutti arrivi la Bella Notizia che salva,\ncos\u00ec che per tutti la festa sia grande. Amen."}