{"day": 3, "month": 6, "year": 2020, "weekday": 3, "date_str": "mercoled\u00ec 3 giugno 2020", "quotes": "2Tm 1,1-3.6-12; Sal 122", "quote_vangelo": "secondo Marco (12,18-27)", "curatore": "Claudia Lamberti e Gabriele Bolognini", "prevangelo": "", "indications": "Santi Carlo Lwanga e compagni", "preghiniz": "O Dio dei viventi\ne Padre di ciascuno di noi,\naiutaci a gustare e vivere pienamente\ni nostri giorni accanto a te,\nperch\u00e9 possiamo diventare\nuomini a immagine del tuo Figlio\ne nostro Signore,\nche vive e regna nei secoli dei secoli.\nAmen.", "vangelo": "In quel tempo, vennero da Ges\u00f9 alcuni sadducei \u2013 i quali dicono che non c'\u00e8 risurrezione \u2013 e lo interrogavano dicendo: \u00abMaestro, Mos\u00e8 ci ha lasciato scritto che, se muore il fratello di qualcuno e lascia la moglie senza figli, suo fratello prenda la moglie e dia una discendenza al proprio fratello. C'erano sette fratelli: il primo prese moglie, mor\u00ec e non lasci\u00f2 discendenza. Allora la prese il secondo e mor\u00ec senza lasciare discendenza; e il terzo ugualmente, e nessuno dei sette lasci\u00f2 discendenza. Alla fine, dopo tutti, mor\u00ec anche la donna. Alla risurrezione, quando risorgeranno, di quale di loro sar\u00e0 moglie? Poich\u00e9 tutti e sette l'hanno avuta in moglie\u00bb.\nRispose loro Ges\u00f9: \u00abNon \u00e8 forse per questo che siete in errore, perch\u00e9 non conoscete le Scritture n\u00e9 la potenza di Dio? Quando risorgeranno dai morti, infatti, non prenderanno n\u00e9 moglie n\u00e9 marito, ma saranno come angeli nei cieli. Riguardo al fatto che i morti risorgono, non avete letto nel libro di Mos\u00e8, nel racconto del roveto, come Dio gli parl\u00f2 dicendo: \u201cIo sono il Dio di Abramo, il Dio di Isacco e il Dio di Giacobbe\u201d? Non \u00e8 Dio dei morti, ma dei viventi! Voi siete in grave errore\u00bb.", "medita": "I sadducei non si accostano a Ges\u00f9 in ascolto e per cercare la verit\u00e0, ma solo per tentare di metterlo in difficolt\u00e0. Pongono domande che riguardano le relazioni umane, come le conosciamo, ignorando che la realt\u00e0 di Dio \u00e8 ben oltre ogni storia umana. Oltre i pensieri dell'uomo, vi sono i pensieri di Dio, oltre la nostra materia, tutto un altro ordine di idee e un altro ordine di misura. L'eternit\u00e0 non \u00e8 un prolungamento del tempo, ma un'altra dimensione che solo la rivelazione pu\u00f2 manifestarci. Il ragionamento dei sadducei svanisce quindi davanti alla risposta di Ges\u00f9, messaggero di una verit\u00e0 e di una speranza che trascendono le aspettative terrene.", "riflettere": "Nei momenti difficili riesco a ricordare che il nostro \u00e8 il Dio della vita?", "preghfin": "Tu, Ges\u00f9, con la risurrezione\nhai compiuto l'espiazione del peccato;\nti acclamiamo nostro Redentore.\nTu, Ges\u00f9, con la risurrezione\nhai vinto la morte;\nti cantiamo gli inni della vittoria:\nsei il nostro Salvatore.\nTu, Ges\u00f9, con la tua risurrezione\nhai inaugurato una nuova esistenza;\ntu sei la Vita.\nAlleluja!\nIl grido \u00e8 oggi preghiera.\nTu sei il Signore. Amen.\n<i>(Paolo VI)</i>"}