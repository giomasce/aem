{"date": "2020/06/21", "date_str": "domenica 21 giugno 2020", "quotes": "Ger 20,10-13; Sal 68; Rm 5,12-15", "author": "Claudia Lamberti e Gabriele Bolognini", "pregospel": "", "indications": "Saterio: quarta settimana\nSan Luigi Gonzaga", "preghiniz": "Glorioso san Luigi,\nche conducesti una vita santa e illibata,\ntutta dedita al servizio di Dio,\nottienici la grazia di vincere le tentazioni del male\ne di conservare sempre puro il nostro cuore.\nTu che consumasti la tua giovane vita\na servizio dei fratelli ammalati di peste,\nconcedici di esercitare con animo generoso\nla carit\u00e0 verso tutti gli uomini\ne in particolare verso coloro che soffrono.\nAmen.", "vangelo": "In quel tempo, Ges\u00f9 disse ai suoi apostoli: \u00abNon abbiate dunque paura di loro, poich\u00e9 nulla vi \u00e8 di nascosto che non sar\u00e0 svelato n\u00e9 di segreto che non sar\u00e0 conosciuto. Quello che io vi dico nelle tenebre voi ditelo nella luce, e quello che ascoltate all'orecchio voi annunciatelo dalle terrazze.\nE non abbiate paura di quelli che uccidono il corpo, ma non hanno potere di uccidere l'anima; abbiate paura piuttosto di colui che ha il potere di far perire nella Ge\u00e8nna e l'anima e il corpo.\nDue passeri non si vendono forse per un soldo?  Eppure nemmeno uno di essi cadr\u00e0 a terra senza il volere del Padre vostro. Perfino i capelli del vostro capo sono tutti contati. Non abbiate dunque paura: voi valete pi\u00f9 di molti passeri!\nPerci\u00f2 chiunque mi riconoscer\u00e0 davanti agli uomini, anch'io lo riconoscer\u00f2 davanti al Padre mio che \u00e8 nei cieli; chi invece mi rinnegher\u00e0 davanti agli uomini, anch'io lo rinnegher\u00f2 davanti al Padre mio che \u00e8 nei cieli\u00bb.", "medita": "Ges\u00f9 ci sprona a vivere con coerenza la nostra fede, poich\u00e9 dall'atteggiamento che avremo assunto nei suoi confronti durante la nostra esistenza terrena dipende il nostro destino eterno.\nDalla nostra vita quotidiana, dal \u201criconoscerlo\u201d fin da quaggi\u00f9, dipende il proseguimento del nostro cammino ultraterreno dove egli confermer\u00e0, davanti al Padre, la scelta operata da ciascuno sulla terra, con tutte le sue conseguenze.\nComportiamoci quindi come testimoni di Cristo, dovunque ci troviamo e nelle varie circostanze della vita, in modo da essere degni della salvezza eterna e da aiutare coloro che cercano il Signore a trovarlo.", "riflettere": "Hai mai rinnegato davanti ad amici e conoscenti la tua fede cristiana? Se s\u00ec, perch\u00e9?", "preghfin": "Non ho paura, valgo per Te pi\u00f9 di molti passeri.\nNon temo, sono nelle tue mani, Dio,\ndalle tue mani ogni giorno spicco il volo,\nnelle tue mani il mio volo terminer\u00e0.\nNon avr\u00f2 paura, a Te sta a cuore\nchi fa un piccolo passo alla volta,\nsenza sapere la distanza.\nNon avr\u00f2 timore, a Te sta a cuore\nil mio soffrire per poter cambiare,\nil mio sforzo per poter guarire.\nNon avr\u00f2 paura, a Te sta a cuore\nchi \u00e8 fedele al poco e al mistero,\nchi mantiene il cuore aperto nella lunga attesa.\nPer me, o Dio, so che prepari un nido, una carezza,\nun vento che sostenga il mio volo.\nAmen."}