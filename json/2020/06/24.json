{"date_str": "mercoled\u00ec 24 giugno 2020", "date": "2020/06/24", "texts": ["\u26ea <b>ASCOLTA E MEDITA</b> \u26ea<br>\n<b>Mercoled\u00ec 24 giugno 2020</b><br>\nIs 49,1-6; Sal 138; At 13,22-26<br>\n<i>Nativit\u00e0 di San Giovanni Battista</i><br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nSan Giovanni Battista,<br>\nche fosti chiamato da Dio a preparare la via<br>\nal Salvatore del mondo<br>\ne invitasti le genti alla penitenza e alla conversione,<br>\nfa' che il nostro cuore sia purificato dal male<br>\nperch\u00e9 diveniamo degni di\u00a0accogliere il Signore.<br>\nTu che avesti il privilegio di battezzare nelle acque del Giordano<br>\nil Figlio di Dio fatto uomo<br>\ne di indicarlo a tutti quale Agnello<br>\nche toglie i peccati del mondo,<br>\nottienici l'abbondanza dei doni dello Spirito Santo<br>\ne guidaci nella via<br>\ndella salvezza e della pace.<br>\nAmen.", "\ud83d\udcd6 <b>Ascolta</b> dal Vangelo secondo Luca (1,57-66.80)<br>\nPer Elisabetta si comp\u00ec il tempo del parto e diede alla luce un figlio. I vicini e i parenti udirono che il Signore aveva manifestato in lei la sua grande misericordia, e si rallegravano con lei.<br>\nOtto giorni dopo vennero per circoncidere il bambino e volevano chiamarlo con il nome di suo padre, Zaccar\u00eca. Ma sua madre intervenne: \u00abNo, si chiamer\u00e0 Giovanni\u00bb. Le dissero: \u00abNon c'\u00e8 nessuno della tua parentela che si chiami con questo nome\u00bb.<br>\nAllora domandavano con cenni a suo padre come voleva che si chiamasse. Egli chiese una tavoletta e scrisse: \u00abGiovanni \u00e8 il suo nome\u00bb. Tutti furono meravigliati. All'istante si aprirono la sua bocca e la sua lingua, e parlava benedicendo Dio.<br>\nTutti i loro vicini furono presi da timore, e per tutta la regione montuosa della Giudea si discorreva di tutte queste cose. Tutti coloro che le udivano, le custodivano in cuor loro, dicendo: \u00abChe sar\u00e0 mai questo bambino?\u00bb. E davvero la mano del Signore era con lui.<br>\nIl bambino cresceva e si fortificava nello spirito. Visse in regioni deserte fino al giorno della sua manifestazione a Israele.", "\u271d <b>Medita</b><br>\nLa nascita del Battista \u00e8 segno dell'amore di Dio nei confronti di una donna che non poteva pi\u00f9 sperare di generare un figlio, e tutto questo a favore e beneficio di tutti.<br>\nNell'imposizione del nome Giovanni, superando la tradizione di imporre il nome del padre o del nonno, Elisabetta e Zaccaria esprimono proprio che \u201cDio ha avuto misericordia\u201d nei loro confronti e in generale in quelli dell'umanit\u00e0.<br>\nGiovanni viene investito del compito di annunciare una realt\u00e0 pi\u00f9 grande di lui e della sua ammirevole predicazione, lodata dagli ascoltatori anche in questo brano evangelico. Giovanni, profeta di misericordia e invito alla conversione delle genti, prepara la strada alla venuta di Ges\u00f9, colui che definitivamente salva.", "\ud83e\udd14 <b>Per riflettere</b><br>\nConosco bene la figura di Giovanni Battista? Quali sono gli aspetti che pi\u00f9 mi colpiscono?", "\ud83d\ude4f <b>Preghiera finale</b><br>\nSan Giovanni,<br>\nvoce che prepara le vie del Signore,<br>\nprega per noi.<br>\nSan Giovanni, instancabile predicatore<br>\ndella conversione,<br>\nprega per noi.<br>\nSan Giovanni, che rendi testimonianza<br>\nalla Luce che \u00e8 Cristo,<br>\nprega per noi.<br>\nAmen."]}