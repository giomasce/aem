{"date": "2020/06/24", "date_str": "mercoled\u00ec 24 giugno 2020", "quotes": "Is 49,1-6; Sal 138; At 13,22-26", "author": "Claudia Lamberti e Gabriele Bolognini", "pregospel": "", "indications": "Nativit\u00e0 di San Giovanni Battista", "preghiniz": "San Giovanni Battista,\nche fosti chiamato da Dio a preparare la via\nal Salvatore del mondo\ne invitasti le genti alla penitenza e alla conversione,\nfa' che il nostro cuore sia purificato dal male\nperch\u00e9 diveniamo degni di\u00a0accogliere il Signore.\nTu che avesti il privilegio di battezzare nelle acque del Giordano\nil Figlio di Dio fatto uomo\ne di indicarlo a tutti quale Agnello\nche toglie i peccati del mondo,\nottienici l'abbondanza dei doni dello Spirito Santo\ne guidaci nella via\ndella salvezza e della pace.\nAmen.", "vangelo": "Per Elisabetta si comp\u00ec il tempo del parto e diede alla luce un figlio. I vicini e i parenti udirono che il Signore aveva manifestato in lei la sua grande misericordia, e si rallegravano con lei.\nOtto giorni dopo vennero per circoncidere il bambino e volevano chiamarlo con il nome di suo padre, Zaccar\u00eca. Ma sua madre intervenne: \u00abNo, si chiamer\u00e0 Giovanni\u00bb. Le dissero: \u00abNon c'\u00e8 nessuno della tua parentela che si chiami con questo nome\u00bb.\nAllora domandavano con cenni a suo padre come voleva che si chiamasse. Egli chiese una tavoletta e scrisse: \u00abGiovanni \u00e8 il suo nome\u00bb. Tutti furono meravigliati. All'istante si aprirono la sua bocca e la sua lingua, e parlava benedicendo Dio.\nTutti i loro vicini furono presi da timore, e per tutta la regione montuosa della Giudea si discorreva di tutte queste cose. Tutti coloro che le udivano, le custodivano in cuor loro, dicendo: \u00abChe sar\u00e0 mai questo bambino?\u00bb. E davvero la mano del Signore era con lui.\nIl bambino cresceva e si fortificava nello spirito. Visse in regioni deserte fino al giorno della sua manifestazione a Israele.", "medita": "La nascita del Battista \u00e8 segno dell'amore di Dio nei confronti di una donna che non poteva pi\u00f9 sperare di generare un figlio, e tutto questo a favore e beneficio di tutti.\nNell'imposizione del nome Giovanni, superando la tradizione di imporre il nome del padre o del nonno, Elisabetta e Zaccaria esprimono proprio che \u201cDio ha avuto misericordia\u201d nei loro confronti e in generale in quelli dell'umanit\u00e0.\nGiovanni viene investito del compito di annunciare una realt\u00e0 pi\u00f9 grande di lui e della sua ammirevole predicazione, lodata dagli ascoltatori anche in questo brano evangelico. Giovanni, profeta di misericordia e invito alla conversione delle genti, prepara la strada alla venuta di Ges\u00f9, colui che definitivamente salva.", "riflettere": "Conosco bene la figura di Giovanni Battista? Quali sono gli aspetti che pi\u00f9 mi colpiscono?", "preghfin": "San Giovanni,\nvoce che prepara le vie del Signore,\nprega per noi.\nSan Giovanni, instancabile predicatore\ndella conversione,\nprega per noi.\nSan Giovanni, che rendi testimonianza\nalla Luce che \u00e8 Cristo,\nprega per noi.\nAmen."}