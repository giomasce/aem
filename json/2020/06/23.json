{"date": "2020/06/23", "date_str": "marted\u00ec 23 giugno 2020", "quotes": "2Re 19,9b-11.14-21.31-35a.36; Sal 47", "author": "Claudia Lamberti e Gabriele Bolognini", "pregospel": "", "indications": "", "preghiniz": "O Signore,\ntaglia, ti preghiamo,\ni nodi delle nostre incertezze,\ndei cavilli, dei nostri \u00abse\u00bb e \u00abma\u00bb\nche ci impediscono di entrare\nnella salvezza per la porta stretta.\nDonaci di accogliere\nsenza paure,\nsenza troppe incertezze,\nla Parola di Dio\nche ci invita all'impegno\ne all'operosit\u00e0 della vita di fede.\nAmen.", "vangelo": "In quel tempo, Ges\u00f9 disse ai suoi discepoli: \u00abNon date le cose sante ai cani e non gettate le vostre perle davanti ai porci, perch\u00e9 non le calpestino con le loro zampe e poi si voltino per sbranarvi.\nTutto quanto volete che gli uomini facciano a voi, anche voi fatelo a loro: questa infatti \u00e8 la Legge e i Profeti.\nEntrate per la porta stretta, perch\u00e9 larga \u00e8 la porta e spaziosa la via che conduce alla perdizione, e molti sono quelli che vi entrano. Quanto stretta \u00e8 la porta e angusta la via che conduce alla vita, e pochi sono quelli che la trovano!\u00bb.", "medita": "Spesso ci chiediamo se la salvezza sar\u00e0 riservata a pochi oppure la misericordia di Dio aprir\u00e0 le porte del cielo a molti\u2026 Ges\u00f9 non spende parole sul numero dei salvati, ma sulla modalit\u00e0 per raggiungere il regno dei cieli, ovvero fatica e impegno, come per attraversare una porta stretta.\nIl giudizio di Dio su di noi dipender\u00e0 da quanto abbiamo saputo cercare e percorrere la giusta strada ai suoi occhi, non necessariamente quella pi\u00f9 istituzionale, come l'appartenenza alla parrocchia, quanto l'essere stati sempre fedeli alla volont\u00e0 del Signore, coerenti tra ci\u00f2 che proclamiamo e ci\u00f2 che facciamo, anche a costo di inerpicarci per sentieri difficili dove pochi ci seguono, ma alla cui sommit\u00e0, con la forza dataci dal Signore, ci sar\u00e0 l'accesso alla casa del Padre.", "riflettere": "Desidero imboccare il giusto sentiero verso la salvezza o mi accontento di percorre la strada pi\u00f9 facile?", "preghfin": "Signore Ges\u00f9 Cristo,\nti sei fatto inchiodare sulla croce,\naccettando la terribile crudelt\u00e0 di questo dolore,\nla distruzione del tuo corpo e della tua dignit\u00e0.\nTi sei fatto inchiodare,\nhai sofferto senza fughe e senza compromessi.\nAiutaci a non fuggire di fronte a ci\u00f2 che siamo chiamati ad adempiere.\nAiutaci a farci legare strettamente a te.\nAiutaci a smascherare quella falsa libert\u00e0\nche ci vuole allontanare da te.\nAiutaci ad accettare la tua libert\u00e0 \u201clegata\u201d\ne a trovare nello stretto legame con te la vera libert\u00e0.\nAmen.\n<i>(Benedetto XVI)</i>"}