{"date": "2020/06/09", "date_str": "marted\u00ec 9 giugno 2020", "quotes": "1Re 17,7-16; Sal 4", "author": "Claudia Lamberti e Gabriele Bolognini", "pregospel": "", "indications": "", "preghiniz": "Signore Ges\u00f9, Amico e Maestro,\ntu dici a tutti noi: \u201cVoi siete il sale\u2026 Voi siete la luce\u2026\u201d,\nlo dici di ciascuno di noi\nche abbiamo limiti, dubbi, fragilit\u00e0.\nTu conosci nel profondo il nostro cuore,\nsai che abbiamo bisogno della Tua luce,\ndel sapore forte del Tuo Vangelo.\nDonaci di essere sale\nche d\u00e0 gusto, anche se in piccole dosi,\na tutto quello che siamo e facciamo.\nDonaci di essere luce,\nrendici luminosi per poter donare luce\ne vincere le tenebre dell'inganno e della divisione.\nGes\u00f9, Amico e Maestro,\nguida il nostro cammino con la tua Parola\ne il tuo Spirito d'amore.\nAmen.", "vangelo": "In quel tempo, Ges\u00f9 disse ai suoi discepoli: \u00abVoi siete il sale della terra; ma se il sale perde il sapore, con che cosa lo si render\u00e0 salato? A null'altro serve che ad essere gettato via e calpestato dalla gente.\nVoi siete la luce del mondo; non pu\u00f2 restare nascosta una citt\u00e0 che sta sopra un monte, n\u00e9 si accende una lampada per metterla sotto il moggio, ma sul candelabro, e cos\u00ec fa luce a tutti quelli che sono nella casa. Cos\u00ec risplenda la vostra luce davanti agli uomini, perch\u00e9 vedano le vostre opere buone e rendano gloria al Padre vostro che \u00e8 nei cieli\u00bb.", "medita": "I discepoli vengono indicati come \u201csale della terra\u201d, perch\u00e9 devono dare sapore alla vita del mondo e lottare contro la \u201cdecomposizione\u201d e la morte. Per svolgere tale funzione, occorre essere autentici e non diventare insipidi.\nGes\u00f9 desidera inoltre che siamo luce del mondo come Egli stesso si autodefinisce, ricevendo e riflettendo la sua luce di vita. Tutto ci\u00f2 per dare gloria a Dio Padre. \u00c8 lui che dobbiamo mostrare, lui \u00e8 l'origine di ogni nostra buona azione che, vista dagli altri, permette loro il riconoscimento dell'amore operante di Dio Padre.\nEssere sale e luce non \u00e8 un <i>optional</i> e non \u00e8 una dote che si pu\u00f2 dare per scontata nel cristiano e nella comunit\u00e0, ma avviene soltanto quando c'\u00e8 obbedienza alla parola del Vangelo.", "riflettere": "Da quali opere buone si riconosce la mia fede?", "preghfin": "Rendici sale, Signore,\nper rendere gustoso il mondo.\nRendici luce, Signore,\nper illuminare ogni angolo buio.\nBasta poco sale per dare un buon sapore;\npoca luce pu\u00f2 bastare\nper sciogliere le tenebre pi\u00f9 oscure.\nInsegnaci a credere, Signore,\nche non serve essere i migliori o i pi\u00f9 grandi.\nPer far risplendere nel mondo il tuo amore\nbasta essere, in semplicit\u00e0 e povert\u00e0,\nsale buono e luce intensa.\nAmen."}