{"date_str": "marted\u00ec 9 giugno 2020", "date": "2020/06/09", "texts": ["\u26ea <b>ASCOLTA E MEDITA</b> \u26ea<br>\n<b>Marted\u00ec 9 giugno 2020</b><br>\n1Re 17,7-16; Sal 4<br>\nI commenti di questo mese sono curati da Claudia Lamberti e Gabriele Bolognini", "\ud83d\ude4f <b>Preghiera iniziale</b><br>\nSignore Ges\u00f9, Amico e Maestro,<br>\ntu dici a tutti noi: \u201cVoi siete il sale\u2026 Voi siete la luce\u2026\u201d,<br>\nlo dici di ciascuno di noi<br>\nche abbiamo limiti, dubbi, fragilit\u00e0.<br>\nTu conosci nel profondo il nostro cuore,<br>\nsai che abbiamo bisogno della Tua luce,<br>\ndel sapore forte del Tuo Vangelo.<br>\nDonaci di essere sale<br>\nche d\u00e0 gusto, anche se in piccole dosi,<br>\na tutto quello che siamo e facciamo.<br>\nDonaci di essere luce,<br>\nrendici luminosi per poter donare luce<br>\ne vincere le tenebre dell'inganno e della divisione.<br>\nGes\u00f9, Amico e Maestro,<br>\nguida il nostro cammino con la tua Parola<br>\ne il tuo Spirito d'amore.<br>\nAmen.", "\ud83d\udcd6 <b>Ascolta</b> dal Vangelo secondo Matteo (5,13-16)<br>\nIn quel tempo, Ges\u00f9 disse ai suoi discepoli: \u00abVoi siete il sale della terra; ma se il sale perde il sapore, con che cosa lo si render\u00e0 salato? A null'altro serve che ad essere gettato via e calpestato dalla gente.<br>\nVoi siete la luce del mondo; non pu\u00f2 restare nascosta una citt\u00e0 che sta sopra un monte, n\u00e9 si accende una lampada per metterla sotto il moggio, ma sul candelabro, e cos\u00ec fa luce a tutti quelli che sono nella casa. Cos\u00ec risplenda la vostra luce davanti agli uomini, perch\u00e9 vedano le vostre opere buone e rendano gloria al Padre vostro che \u00e8 nei cieli\u00bb.", "\u271d <b>Medita</b><br>\nI discepoli vengono indicati come \u201csale della terra\u201d, perch\u00e9 devono dare sapore alla vita del mondo e lottare contro la \u201cdecomposizione\u201d e la morte. Per svolgere tale funzione, occorre essere autentici e non diventare insipidi.<br>\nGes\u00f9 desidera inoltre che siamo luce del mondo come Egli stesso si autodefinisce, ricevendo e riflettendo la sua luce di vita. Tutto ci\u00f2 per dare gloria a Dio Padre. \u00c8 lui che dobbiamo mostrare, lui \u00e8 l'origine di ogni nostra buona azione che, vista dagli altri, permette loro il riconoscimento dell'amore operante di Dio Padre.<br>\nEssere sale e luce non \u00e8 un <i>optional</i> e non \u00e8 una dote che si pu\u00f2 dare per scontata nel cristiano e nella comunit\u00e0, ma avviene soltanto quando c'\u00e8 obbedienza alla parola del Vangelo.", "\ud83e\udd14 <b>Per riflettere</b><br>\nDa quali opere buone si riconosce la mia fede?", "\ud83d\ude4f <b>Preghiera finale</b><br>\nRendici sale, Signore,<br>\nper rendere gustoso il mondo.<br>\nRendici luce, Signore,<br>\nper illuminare ogni angolo buio.<br>\nBasta poco sale per dare un buon sapore;<br>\npoca luce pu\u00f2 bastare<br>\nper sciogliere le tenebre pi\u00f9 oscure.<br>\nInsegnaci a credere, Signore,<br>\nche non serve essere i migliori o i pi\u00f9 grandi.<br>\nPer far risplendere nel mondo il tuo amore<br>\nbasta essere, in semplicit\u00e0 e povert\u00e0,<br>\nsale buono e luce intensa.<br>\nAmen."]}