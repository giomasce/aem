{"date": "2020/05/08", "date_str": "venerd\u00ec 8 maggio 2020", "quotes": "At 13,26-33; Sal 2", "author": "Cristina e Emanuele Cattin, Michela e Paolo Buti", "pregospel": "", "indications": "", "preghiniz": "Perch\u00e9 le genti sono in tumulto\ne i popoli cospirano invano?\nInsorgono i re della terra\ne i pr\u00ecncipi congiurano insieme\ncontro il Signore e il suo consacrato:\n\u201cSpezziamo le loro catene,\ngettiamo via da noi il loro giogo!\u201d.\nRide colui che sta nei cieli,\nil Signore si fa beffe di loro.\nEgli parla nella sua ira,\nli spaventa con la sua collera:\n\u201cIo stesso ho stabilito il mio sovrano\nsul Sion, mia santa montagna\u201d.\n<i>(Salmo 2)</i>", "vangelo": "In quel tempo, disse Ges\u00f9 ai suoi discepoli: \u00abNon sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: \u201cVado a prepararvi un posto\u201d? Quando sar\u00f2 andato e vi avr\u00f2 preparato un posto, verr\u00f2 di nuovo e vi prender\u00f2 con me, perch\u00e9 dove sono io siate anche voi. E del luogo dove io vado, conoscete la via\u00bb.\nGli disse Tommaso: \u00abSignore, non sappiamo dove vai; come possiamo conoscere la via?\u00bb.\nGli disse Ges\u00f9: \u00abIo sono la via, la verit\u00e0 e la vita. Nessuno viene al Padre se non per mezzo di me\u00bb.", "medita": "\u201cNon sia turbato il vostro cuore, abbiate fede\u201d. In questo primo versetto ci sono le parole che ogni mattina, alzandoci dal letto, dovremmo ripeterci e meditare. Racchiudono il primo s\u00ec alla vita e all'impegno quotidiano, perch\u00e9 senza fiducia (in noi stessi, negli altri, nel futuro), non possiamo affrontare le sfide di ogni giorno. La fiducia come atto umano trova pieno compimento in Dio, via, verit\u00e0 e vita. Che meraviglia! Tre parole che racchiudono il senso pieno di un'esistenza. Dio-strada che ci conduce verso la piena realizzazione di noi; Dio-verit\u00e0 che ci impedisce di rimanere accecati da falsi idoli sbrilluccicosi; Dio-vita che fa nascere e ri-nascere ogni giorno.\n\u00c8 vero, la nostra vita si spiega con la vita di Dio. Nella nostra esistenza pi\u00f9 spazio trova Dio, pi\u00f9 cresce sano l'io. Non un'Io ipertrofico, di quelli che vengono sollecitati nei <i>social</i>, in TV, nelle stanze dei bottoni, ma un io che non ha paura delle sue fragilit\u00e0 e che sa stare in dialogo con se stesso e con gli atri. Un io che si oppone alla pulsione di morte, alla distruttivit\u00e0 alimentata da bieche paure, alla sterilit\u00e0 di una vita non giocata.", "riflettere": "Che hai a che fare con me, Ges\u00f9 di Nazareth? Come rispondiamo dentro di noi a questa domanda? \u201cIl cristianesimo non \u00e8 un sistema di pensiero o di riti, ma una storia e una vita\u201d. (F. Mauriac)", "preghfin": "Dio, Padre misericordioso,\nche hai rivelato il Tuo amore nel Figlio tuo Ges\u00f9 Cristo,\ne l'hai riversato su di noi nello Spirito Santo, Consolatore,\nTi affidiamo oggi i destini del mondo e di ogni uomo.\nChinati su di noi peccatori,\nrisana la nostra debolezza,\nsconfiggi ogni male,\nfa' che tutti gli abitanti della terra\nsperimentino la tua misericordia,\naffinch\u00e9 in Te, Dio Uno e Trino,\ntrovino sempre la fonte della speranza.\nEterno Padre,\nper la dolorosa Passione e la Risurrezione del tuo Figlio,\nabbi misericordia di noi e del mondo intero!\n<i>(San Giovanni Paolo II)</i>"}