{"date": "2020/05/25", "date_str": "luned\u00ec 25 maggio 2020", "quotes": "At 19,1-8; Sal 67", "author": "Cristina e Emanuele Cattin, Michela e Paolo Buti", "pregospel": "", "indications": "Salterio: terza settimana", "preghiniz": "Sorga Dio e siano dispersi i suoi nemici\ne fuggano davanti a lui quelli che lo odiano.\nCome si dissolve il fumo, tu li dissolvi;\ncome si scioglie la cera di fronte al fuoco,\nperiscono i malvagi davanti a Dio.\nI giusti invece si rallegrano,\nesultano davanti a Dio\ne cantano di gioia.\nCantate a Dio, inneggiate al suo nome,\nappianate la strada a colui che cavalca le nubi:\nSignore \u00e8 il suo nome,\nesultate davanti a lui.\nPadre degli orfani e difensore delle vedove\n\u00e8 Dio nella sua santa dimora.\nA chi \u00e8 solo, Dio fa abitare una casa,\nfa uscire con gioia i prigionieri.\nSolo i ribelli dimorano in arida terra.", "vangelo": "In quel tempo, dissero i discepoli a Ges\u00f9: \u00abEcco, ora parli apertamente e non pi\u00f9 in modo velato. Ora sappiamo che tu sai tutto e non hai bisogno che alcuno t'interroghi. Per questo crediamo che sei uscito da Dio\u00bb.\nRispose loro Ges\u00f9: \u00abAdesso credete? Ecco, viene l'ora, anzi \u00e8 gi\u00e0 venuta, in cui vi disperderete ciascuno per conto suo e mi lascerete solo; ma io non sono solo, perch\u00e9 il Padre \u00e8 con me.\nVi ho detto questo perch\u00e9 abbiate pace in me. Nel mondo avete tribolazioni, ma abbiate coraggio: io ho vinto il mondo!\u00bb.", "medita": "I discepoli hanno sperimentato che Ges\u00f9 conosce le domande e le risposte e quindi esprimono la loro fede: eppure questa deve passare ancora attraverso la tribolazione e la prova. Credere non significa certamente capire con la testa, perch\u00e9 prima di tutto non \u00e8 aderire ad una dottrina, ma mettersi in relazione, profondamente e nella verit\u00e0, con una persona: Ges\u00f9 Cristo il Signore.\nCredere \u00e8 essere con lui, seguirlo senza abbandonarlo mai, anche quando la sua vita e la sua storia sono avvolte dalle tenebre del rifiuto e del dolore; significa affidarsi come Egli si affida e si fida del Padre. \u00c8 in questa relazione che si scopre il mistero di Dio e che questo entra nella totalit\u00e0 della vita e la riempie di pace, nonostante le tribolazioni che il discepolo \u00e8 chiamato ad attraversare.\nI discepoli pensano di capire chi \u00e8 Ges\u00f9 quando sembra loro di comprendere con la ragione le parole del Maestro. Di questa comprensione sembrano cos\u00ec soddisfatti da esprimere a parole con sicurezza una professione di fede. Ges\u00f9 ha mostrato che con Lui non abbiamo pi\u00f9 bisogno nemmeno di chiedere perch\u00e9 il Signore conosce, meglio di noi stessi, la nostra condizione. E questo \u00a0permette a ciascuno di noi una grande libert\u00e0 e una grande apertura alla storia e alla comunit\u00e0.\nOgnuno di noi \u00e8 assolutamente importante, ma sulle nostre povere spalle non poggia la salvezza del mondo. Di questa noi non conosciamo n\u00e9 le condizioni, n\u00e9 il cammino.", "riflettere": "Cosa significa credere per la mia vita? Cosa comporta per me affidarmi?", "preghfin": "Mio Dio, prendimi per mano, ti seguir\u00f2, non far\u00f2 troppa resistenza.\nNon mi sottrarr\u00f2 a nessuna delle cose\nche mi verranno addosso in questa vita,\ncercher\u00f2 di accettare tutto e nel modo migliore.\nMa concedimi, di tanto in tanto,\nun breve momento di pace.\nNon penser\u00f2 pi\u00f9, nella mia ingenuit\u00e0,\nche un simile momento debba durare in eterno,\nsapr\u00f2 anche accettare l'irrequietezza e la lotta.\nIl calore e la sicurezza mi piacciono,\nma non mi ribeller\u00f2 se mi toccher\u00e0\nstare al freddo purch\u00e9 tu mi tenga la mano.\nAndr\u00f2 dappertutto allora,\ne cercher\u00f2 di non avere paura.\nE dovunque mi trover\u00f2, io cercher\u00f2\ndi irraggiare un po' di quell'amore,\ndi quel vero amore per gli uomini che mi porto dentro.\n<i>(Etty Hillesum)</i>"}