{"date_str": "sabato 9 maggio 2020", "date": "2020/05/09", "texts": ["\u26ea <b>ASCOLTA E MEDITA</b> \u26ea<br>\n<b>Sabato 9 maggio 2020</b><br>\nAt 13,44-52; Sal 97<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nCantate al Signore un canto nuovo,<br>\nperch\u00e9 ha compiuto prodigi.<br>\nGli ha dato vittoria la sua destra<br>\ne il suo braccio santo.<br>\nIl Signore ha manifestato la sua salvezza,<br>\nagli occhi dei popoli ha rivelato la sua giustizia.<br>\nEgli si \u00e8 ricordato del suo amore,<br>\ndella sua fedelt\u00e0 alla casa di Israele.<br>\nTutti i confini della terra hanno veduto<br>\nla salvezza del nostro Dio.<br>\nAcclami al Signore tutta la terra,<br>\ngridate, esultate con canti di gioia.<br>\n<i>(Salmo 97)</i>", "\ud83d\udcd6 <b>Ascolta</b> dal Vangelo secondo Giovanni (14,7-14)<br>\nIn quel tempo, disse Ges\u00f9 ai suoi discepoli: \u00abSe avete conosciuto me, conoscerete anche il Padre mio: fin da ora lo conoscete e lo avete veduto\u00bb.<br>\nGli disse Filippo: \u00abSignore, mostraci il Padre e ci basta\u00bb.<br>\nGli rispose Ges\u00f9: \u00abDa tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: \u201cMostraci il Padre\u201d? Non credi che io sono nel Padre e il Padre \u00e8 in me? Le parole che io vi dico, non le dico da me stesso; ma il Padre, che rimane in me, compie le sue opere. Credete a me: io sono nel Padre e il Padre \u00e8 in me. Se non altro, credetelo per le opere stesse.<br>\nIn verit\u00e0, in verit\u00e0 io vi dico: chi crede in me, anch'egli compir\u00e0 le opere che io compio e ne compir\u00e0 di pi\u00f9 grandi di queste, perch\u00e9 io vado al Padre. E qualunque cosa chiederete nel mio nome, la far\u00f2, perch\u00e9 il Padre sia glorificato nel Figlio. Se mi chiederete qualche cosa nel mio nome, io la far\u00f2\u00bb.", "\u271d <b>Medita</b><br>\nGes\u00f9 prosegue nella rivelazione ai suoi apostoli della sua identit\u00e0 di Figlio del Padre. Ed \u00e8 in questa occasione tutta particolare, che entra in scena Filippo. Durante l'Ultima Cena, avendo Ges\u00f9 affermato che conoscere Lui significava anche conoscere il Padre (cfr. Gv 14, 7), Filippo quasi ingenuamente gli chiese: \u201cSignore, mostraci il Padre, e ci basta\u00bb (Gv 14, 8). Ges\u00f9 gli rispose con un tono di benevolo rimprovero: \u201cFilippo, da tanto tempo sono con voi e ancora non mi conosci? Colui che vede me, vede il Padre! Come puoi tu dire: \u00abMostraci il Padre\u00bb? Non credi che io sono nel Padre e il Padre \u00e8 in me? \u2026 Credetemi: io sono nel Padre e il Padre \u00e8 in me\u201d (Gv 14, 9--11). Queste parole sono tra le pi\u00f9 alte del Vangelo di Giovanni. Esse contengono una rivelazione vera e propria. Al termine del Prologo del suo Vangelo, Giovanni afferma: \u201cDio nessuno lo ha mai visto: proprio il Figlio unigenito, che \u00e8 nel seno del Padre, lui lo ha rivelato\u201d (Gv 1, 18). Ebbene, quella dichiarazione, che \u00e8 dell'evangelista, \u00e8 ripresa e confermata da Ges\u00f9 stesso. Ma con una nuova sfumatura. Infatti, mentre il Prologo giovanneo parla di un intervento esplicativo di Ges\u00f9 mediante le parole del suo insegnamento, nella risposta a Filippo Ges\u00f9 fa riferimento alla propria persona come tale, lasciando intendere che \u00e8 possibile comprenderlo non solo mediante ci\u00f2 che dice, ma ancora di pi\u00f9 mediante ci\u00f2 che egli semplicemente \u00e8.<br>\nL'evangelista non ci dice se Filippo cap\u00ec pienamente la frase di Ges\u00f9. Certo \u00e8 che egli dedic\u00f2 interamente a lui la propria vita.<br>\nQuesto brano del Vangelo richiama per ciascuno di noi lo scopo cui far tendere la nostra vita: incontrare Ges\u00f9 come lo incontr\u00f2 Filippo, cercando di vedere in lui Dio stesso, il Padre celeste. Se questo impegno mancasse, verremmo rimandati sempre solo a noi come in uno specchio, e saremmo sempre pi\u00f9 soli! Filippo invece ci insegna a lasciarci conquistare da Ges\u00f9, a stare con lui, e a invitare anche altri a condividere questa indispensabile compagnia. E vedendo, trovando Dio, trovare la vera vita. (Benedetto XVI)", "\ud83e\udd14 <b>Per riflettere</b><br>\nNei nostri giorni ricchi di impegni e cose da fare, riusciamo a sentire il bisogno della compagnia di Ges\u00f9, della sua presenza che ci accompagna passo dopo passo? Condividiamo con lui quello che facciamo?", "\ud83d\ude4f <b>Preghiera finale</b><br>\nMostrati, Signore; a tutti i pellegrini dell'assoluto, vieni incontro, Signore;<br>\ncon quanti si mettono in cammino<br>\ne non sanno dove andare, cammina, Signore;<br>\naffiancati e cammina con tutti i disperati sulle strade di Emmaus;<br>\ne non offenderti se essi non sanno che sei tu ad andare con loro,<br>\ntu che li rendi inquieti e incendi i loro cuori;<br>\nnon sanno che ti portano dentro: con loro fermati poich\u00e9 si fa sera<br>\ne la notte \u00e8 buia e lunga, Signore.<br>\n<i>(David Maria Turoldo)</i>"]}