{"date_str": "venerd\u00ec 29 maggio 2020", "date": "2020/05/29", "texts": ["\u26ea <b>ASCOLTA E MEDITA</b> \u26ea<br>\n<b>Venerd\u00ec 29 maggio 2020</b><br>\nAt 25,13-21; Sal 102<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nBenedici il Signore, anima mia,<br>\nquanto \u00e8 in me benedica il suo santo nome.<br>\nBenedici il Signore, anima mia,<br>\nnon dimenticare tutti i suoi benefici.<br>\nEgli perdona tutte le tue colpe,<br>\nguarisce tutte le tue infermit\u00e0,<br>\nsalva dalla fossa la tua vita,<br>\nti circonda di bont\u00e0 e misericordia,<br>\nsazia di beni la tua vecchiaia,<br>\nsi rinnova come aquila la tua giovinezza.<br>\nIl Signore compie cose giuste,<br>\ndifende i diritti di tutti gli oppressi.<br>\nHa fatto conoscere a Mos\u00e8 le sue vie,<br>\nle sue opere ai figli d'Israele.<br>\nMisericordioso e pietoso \u00e8 il Signore,<br>\nlento all'ira e grande nell'amore.<br>\n<i>(Salmo 102)</i>", "\ud83d\udcd6 <b>Ascolta</b> dal Vangelo secondo Giovanni (21,15-19)<br>\nIn quel tempo, [quando si fu manifestato ai discepoli ed] essi ebbero mangiato, Ges\u00f9 disse a Simon Pietro: \u00abSimone, figlio di Giovanni, mi ami pi\u00f9 di costoro?\u00bb. Gli rispose: \u00abCerto, Signore, tu lo sai che ti voglio bene\u00bb. Gli disse: \u00abPasci i miei agnelli\u00bb.<br>\nGli disse di nuovo, per la seconda volta: \u00abSimone, figlio di Giovanni, mi ami?\u00bb. Gli rispose: \u00abCerto, Signore, tu lo sai che ti voglio bene\u00bb. Gli disse: \u00abPascola le mie pecore\u00bb.<br>\nGli disse per la terza volta: \u00abSimone, figlio di Giovanni, mi vuoi bene?\u00bb. Pietro rimase addolorato che per la terza volta gli domandasse \u201cMi vuoi bene?\u201d, e gli disse: \u00abSignore, tu conosci tutto; tu sai che ti voglio bene\u00bb. Gli rispose Ges\u00f9: \u00abPasci le mie pecore. In verit\u00e0, in verit\u00e0 io ti dico: quando eri pi\u00f9 giovane ti vestivi da solo e andavi dove volevi; ma quando sarai vecchio tenderai le tue mani, e un altro ti vestir\u00e0 e ti porter\u00e0 dove tu non vuoi\u00bb.<br>\nQuesto disse per indicare con quale morte egli avrebbe glorificato Dio. E, detto questo, aggiunse: \u00abSeguimi\u00bb.", "\u271d <b>Medita</b><br>\nSiamo sul lago, in quella Galilea dove per Pietro era iniziata la sua avventura dietro a Ges\u00f9. \u201cSeguimi!\u201d \u00e8 la parola fondamentale di tutto il Vangelo. Risuona come la chiamata di Abramo ad andare verso una terra sconosciuta, resa appetibile solo dalla promessa di Dio. \u00c8 essere portati al largo, in un mare tempestoso, in cui l'unico appiglio \u00e8 il Signore che, camminando sulle acque, pu\u00f2 giungere fino a noi e placare la furia della natura. \u00c8 lasciare tutto, anche il mantello, sul bordo della strada, come il cieco di Gerico, per andare dietro al Signore che si dirige risolutamente verso Gerusalemme e verso il Golgota.<br>\n\u201cSeguimi\u201d: alla fine questo solo conta. \u201cSeguimi\u201d, cio\u00e8: vieni dietro a me. A Pietro che cerca di \u201candare avanti\u201d, di dire al Maestro qual \u00e8 la strada da percorrere, che considera scandalo la croce e impaurito rinnega\u2026 Ges\u00f9 ripropone l'invito a seguirlo. A ritrovare il vero posto, di fronte a Lui, il Maestro e Signore, ma in una relazione di amore.<br>\n\u00c8 questo il senso della vita del credente: \u201cMi ami tu?\u201d, allora vieni dietro a me. Non c'\u00e8 altra strada se non quella del dono, dello svuotamento\u2026 perch\u00e9 l'amore \u00e8 cos\u00ec: dono totale di s\u00e9 per l'altro. Come il Maestro. \u201cSeguimi\u201d ripete il Maestro a ciascuno, come a Pietro.", "\ud83e\udd14 <b>Per riflettere</b><br>\nIl Signore mi chiede oggi: \u201cMi ami?\u201d. Il Signore mi invita: \u201cSeguimi\u201d. Quanto riflettiamo su quale sia la nostra vocazione, o su che cosa comporti viverla ogni giorno?", "\ud83d\ude4f <b>Preghiera finale</b><br>\nNoi crediamo in Te, Ges\u00f9, Dio diventato uomo,<br>\nperch\u00e9 vivendo con Te<br>\ntutti gli uomini e donne<br>\ndiventino veramente umani.<br>\nRivelandoci il mistero del Padre e del suo Amore<br>\nci fai conoscere chi siamo<br>\nperch\u00e9 lo diventiamo sempre pi\u00f9<br>\nlungo quel cammino verso il Padre<br>\nche incomincia da Te ad ogni nostro risveglio,<br>\nquando la tua voce dice: \u201cVieni!\u201d,<br>\nE la nostra ti risponde: \u201cS\u00ec!\u201d.<br>\nNoi facciamo affidamento sulla tua amicizia,<br>\nmentre, ascoltandoti, cerchiamo la risposta<br>\nal bisogno e al desiderio<br>\ndi una gioia sempre nuova,<br>\nnel sentirci e saperci figli del Padre, con Te e come Te<br>\nche ci dai il coraggio di fare della terra<br>\nla casa della pace e dell'amore. Amen.<br>\n<i>(Fiorino Tagliaferri)</i>"]}