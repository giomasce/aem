{"date": "2020/05/19", "date_str": "marted\u00ec 19 maggio 2020", "quotes": "At 16,22-34; Sal 137", "author": "Cristina e Emanuele Cattin, Michela e Paolo Buti", "pregospel": "", "indications": "", "preghiniz": "Ti rendo grazie, Signore, con tutto il cuore:\nhai ascoltato le parole della mia bocca.\nNon agli d\u00e8i, ma a te voglio cantare,\nmi prostro verso il tuo tempio santo.\nRendo grazie al tuo nome per il tuo amore e la tua fedelt\u00e0:\nhai reso la tua promessa pi\u00f9 grande del tuo nome.\nNel giorno in cui ti ho invocato, mi hai risposto,\nhai accresciuto in me la forza.\nTi renderanno grazie, Signore, tutti i re della terra,\nquando ascolteranno le parole della tua bocca.\nCanteranno le vie del Signore:\ngrande \u00e8 la gloria del Signore!\nPerch\u00e9 eccelso \u00e8 il Signore, ma guarda verso l'umile;\nil superbo invece lo riconosce da lontano.\nSe cammino in mezzo al pericolo,\ntu mi ridoni vita;\ncontro la collera dei miei avversari stendi la tua mano\ne la tua destra mi salva.\nIl Signore far\u00e0 tutto per me.\nSignore, il tuo amore \u00e8 per sempre:\nnon abbandonare l'opera delle tue mani.\n<i>(Salmo 137)</i>", "vangelo": "In quel tempo, disse Ges\u00f9 ai suoi discepoli: \u00abOra vado da colui che mi ha mandato e nessuno di voi mi domanda: \u201cDove vai?\u201d. Anzi, perch\u00e9 vi ho detto questo, la tristezza ha riempito il vostro cuore. Ma io vi dico la verit\u00e0: \u00e8 bene per voi che io me ne vada, perch\u00e9, se non me ne vado, non verr\u00e0 a voi il Par\u00e0clito; se invece me ne vado, lo mander\u00f2 a voi. E quando sar\u00e0 venuto, dimostrer\u00e0 la colpa del mondo riguardo al peccato, alla giustizia e al giudizio. Riguardo al peccato, perch\u00e9 non credono in me; riguardo alla giustizia, perch\u00e9 vado al Padre e non mi vedrete pi\u00f9; riguardo al giudizio, perch\u00e9 il principe di questo mondo \u00e8 gi\u00e0 condannato\u00bb.", "medita": "\u00c8 una specie di rimprovero che Ges\u00f9 rivolge ai suoi discepoli: \u201cNon guardate solo a voi stessi e al vostro intimo, ai vostri desideri e alle vostre paure\u201d.\n\u201cGuardate a me e al mondo e sentirete la vostra angoscia svanire, perch\u00e9 sarete capaci di staccarvi da un egoistico desiderio di Me e accogliere il dono dello Spirito\u201d. Da questo punto in poi, il peccato e il suo principe, che hanno guidato il mondo fino ad oggi, sono giudicati e sconfitti.\n\u201c\u00c8 bene che io me ne vada!\u201d: \u00e8 bene per l'uomo che non guardi a se stesso e al Signore. Il regno di Dio non \u00e8 un rapporto univoco; gli occhi degli uomini non possono guardare solo verso l'alto; debbono rivolgersi anche verso i fratelli. Per questo \u00e8 bene che Dio si sottragga.\nCome ogni padre, per far imparare un bambino a camminare, tende ad allontanarsi per suscitare in lui il desiderio dell'avvicinamento, cos\u00ec fa con noi anche il Signore.", "riflettere": "La nostra vita quotidiana alterna momenti di esaltazione e di sconforto, anche nella fede. Siamo in grado di leggere ogni momento della nostra esistenza con gli occhi della fede?", "preghfin": "Noi ti seguiamo, Signore Ges\u00f9:\nma per poterti seguire, chiamaci,\nperch\u00e9 senza di te nessuno procede innanzi.\nPerch\u00e9 tu solo sei via, verit\u00e0 e vita.\nAccoglici come una via comoda e invitante.\nRassicuraci come la verit\u00e0 sa rassicurare.\nFa' di noi degli esseri vivi poich\u00e9 tu sei la vita.\n<i>(Sant'Ambrogio)</i>"}