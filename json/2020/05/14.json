{"date_str": "gioved\u00ec 14 maggio 2020", "date": "2020/05/14", "texts": ["\u26ea <b>ASCOLTA E MEDITA</b> \u26ea<br>\n<b>Gioved\u00ec 14 maggio 2020</b><br>\nAt 1,15-17.20-26; Sal 112<br>\n<i>San Mattia</i><br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nChi \u00e8 pari al Signore nostro Dio<br>\nche siede nell'alto<br>\ne si china a guardare<br>\nnei cieli e sulla terra?<br>\nSolleva l'indigente dalla polvere,<br>\ndall'immondizia rialza il povero,<br>\nper farlo sedere tra i principi,<br>\ntra i principi del suo popolo.<br>\nFa abitare la sterile nella sua casa<br>\nquale madre gioiosa di figli.<br>\n<i>(Salmo 112)</i>", "\ud83d\udcd6 <b>Ascolta</b> dal Vangelo secondo Giovanni (15,9-17)<br>\nIn quel tempo, Ges\u00f9 disse ai suoi discepoli: \u00abCome il Padre ha amato me, anche io ho amato voi. Rimanete nel mio amore. Se osserverete i miei comandamenti, rimarrete nel mio amore, come io ho osservato i comandamenti del Padre mio e rimango nel suo amore. Vi ho detto queste cose perch\u00e9 la mia gioia sia in voi e la vostra gioia sia piena.<br>\nQuesto \u00e8 il mio comandamento: che vi amiate gli uni gli altri come io ho amato voi. Nessuno ha un amore pi\u00f9 grande di questo: dare la sua vita per i propri amici. Voi siete miei amici, se fate ci\u00f2 che io vi comando. Non vi chiamo pi\u00f9 servi, perch\u00e9 il servo non sa quello che fa il suo padrone; ma vi ho chiamato amici, perch\u00e9 tutto ci\u00f2 che ho udito dal Padre mio l'ho fatto conoscere a voi.<br>\nNon voi avete scelto me, ma io ho scelto voi e vi ho costituiti perch\u00e9 andiate e portiate frutto e il vostro frutto rimanga; perch\u00e9 tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri\u00bb.", "\u271d <b>Medita</b><br>\nIn questo brano Ges\u00f9, donando agli apostoli il comandamento dell'amore, pone le fondamenta della comunit\u00e0 cristiana. Ecco, noi cristiani, comunit\u00e0 del Signore nel mondo e tra gli uomini, dobbiamo avere la consapevolezza di essere originati dalla carit\u00e0, dall'amore di Dio. <i>Ecclesia ex caritate</i>: la chiesa nasce dalla carit\u00e0 di Dio, e solo se dimora in tale carit\u00e0 pu\u00f2 anche essere chiesa che opera la carit\u00e0, sapendo che l'amore non pu\u00f2 mai essere disgiunto dall'obbedienza al Signore. Infatti \u00e8 il \u201ccomandamento\u201d che sa indirizzare, plasmare il nostro amore in conformit\u00e0 all'amore di Cristo, che ci spinge addirittura ad amare il non amabile, a operare la carit\u00e0 verso il nemico o verso chi ha commesso il male nei nostri confronti.<br>\nIn questo dono da parte di Ges\u00f9 del comandamento nuovo, del suo comandamento per eccellenza, c'\u00e8 la costituzione della sua comunit\u00e0, della chiesa. Questa deve essere una casa dell'amicizia, un'esperienza di amicizia; i cristiani restano certamente servi del Signore, nell'obbedienza, ma sono amici del Signore nella condivisione della sua vita pi\u00f9 intima, nella conoscenza di ci\u00f2 che il Padre comunica al Figlio e di ci\u00f2 che il Figlio dice al Padre in quella comunione di vita e di amore che \u00e8 lo Spirito santo. S\u00ec, il comandamento nuovo non ci viene dato come una legge ma come un dono che ci fa partecipare alla vita di Dio stesso. C'\u00e8 qui il grande mistero cristiano della grazia, dell'amore gratuito e preveniente, dell'amore che non si deve mai meritare ma che va solo accolto con stupore e riconoscenza. Si legge in un detto apocrifo attribuito a Ges\u00f9: \u201cHai visto il tuo fratello? Hai visto Dio!\u201d. Parole che possono anche essere comprese come segue: \u201cHai amato il tuo fratello? Hai amato Dio!\u201d. (Enzo Bianchi)", "\ud83e\udd14 <b>Per riflettere</b><br>\nIl mio essere amato da Ges\u00f9 e chiamato ad amare come Lui mi ha amato, mi spinge con forza verso il prossimo. Come riesco a vivere concretamente la carit\u00e0? Trovo del tempo per riflettere su chi sia il mio prossimo nella vita di tutti i giorni?", "\ud83d\ude4f <b>Preghiera finale</b><br>\nTi amo, mio Dio, e il mio unico desiderio<br>\n\u00e8 di amarti fino all'ultimo respiro della mia vita.<br>\nTi amo, Dio infinitamente amabile, e preferisco morire amandoti,<br>\npiuttosto che vivere un solo istante senza amarti.<br>\nTi amo, Signore, e l'unica grazia che ti chiedo \u00e8 di amarti eternamente.<br>\nMio Dio, fammi la grazia di morire amandoti e sapendo che ti amo.<br>\nMio Dio, a misura che mi avvicino alla mia fine,<br>\nfammi la grazia di aumentare il mio amore e di perfezionarlo.<br>\n<i>(Curato d'Ars)</i>"]}