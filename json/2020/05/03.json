{"date_str": "domenica 3 maggio 2020", "date": "2020/05/03", "texts": ["\u26ea <b>ASCOLTA E MEDITA</b> \u26ea<br>\n<b>Domenica 3 maggio 2020</b><br>\nAt 2,14a.36-41; Sal 22; 1Pt 2,20b-25<br>\n<i>Santi Filippo e Giacomo<br>\nSalterio: quarta settimana</i><br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nIl Signore \u00e8 il mio pastore:<br>\nnon manco di nulla.<br>\nSu pascoli erbosi mi fa riposare,<br>\nad acque tranquille mi conduce.<br>\nRinfranca l'anima mia,<br>\nmi guida per il giusto cammino<br>\na motivo del suo nome.<br>\nAnche se vado per una valle oscura,<br>\nnon temo alcun male, perch\u00e9 tu sei con me.<br>\nIl tuo bastone e il tuo vincastro<br>\nmi danno sicurezza.<br>\nDavanti a me tu prepari una mensa<br>\nsotto gli occhi dei miei nemici.<br>\nUngi di olio il mio capo;<br>\nil mio calice trabocca.<br>\n<i>(Salmo 22)</i>", "\ud83d\udcd6 <b>Ascolta</b> dal Vangelo secondo Giovanni (10,1-10)<br>\nIn quel tempo, Ges\u00f9 disse: \u00abIn verit\u00e0, in verit\u00e0 io vi dico: chi non entra nel recinto delle pecore dalla porta, ma vi sale da un'altra parte, \u00e8 un ladro e un brigante. Chi invece entra dalla porta, \u00e8 pastore delle pecore.<br>\nIl guardiano gli apre e le pecore ascoltano la sua voce: egli chiama le sue pecore, ciascuna per nome, e le conduce fuori. E quando ha spinto fuori tutte le sue pecore, cammina davanti a esse, e le pecore lo seguono perch\u00e9 conoscono la sua voce. Un estraneo invece non lo seguiranno, ma fuggiranno via da lui, perch\u00e9 non conoscono la voce degli estranei\u00bb.<br>\nGes\u00f9 disse loro questa similitudine, ma essi non capirono di che cosa parlava loro.<br>\nAllora Ges\u00f9 disse loro di nuovo: \u00abIn verit\u00e0, in verit\u00e0 io vi dico: io sono la porta delle pecore. Tutti coloro che sono venuti prima di me, sono ladri e briganti; ma le pecore non li hanno ascoltati. Io sono la porta: se uno entra attraverso di me, sar\u00e0 salvato; entrer\u00e0 e uscir\u00e0 e trover\u00e0 pascolo.<br>\nIl ladro non viene se non per rubare, uccidere e distruggere; io sono venuto perch\u00e9 abbiano la vita e l'abbiano in abbondanza\u00bb.", "\u271d <b>Medita</b><br>\nIl Vangelo di oggi ci introduce nel mondo che appariva agli occhi di Ges\u00f9 nella Palestina del suo tempo. Un mondo fatto anche di soprusi e ruberie, estorsioni e delitti. Egli sa di essere il pastore che ama e protegge, quello che entra dalla porta e non deve introdursi di soppiatto nel segreto. La porta \u00e8 segno di apertura, di collegamento, di limite valicabile. \u00c8 anche segno di chiarezza, trasparenza e rispetto, un confine che ci protegge nella nostra privacy e negli spazi che sentiamo come casa. Chi non entra dalla porta viola la nostra intimit\u00e0, ha propositi distruttivi, cerca di raggirare, di fare il proprio interesse a danno degli altri.<br>\nGes\u00f9 invece \u00e8 la porta e, nello stesso tempo, bussa alla porta. Attraverso di lui troviamo protezione entrando, e pascolo abbondante uscendo. Non forzerebbe mai l'apertura della porta, poich\u00e9 ci lascia quella libert\u00e0 che \u00e8 la cartina di tornasole dell'amore vero. Ges\u00f9 pastore ci precede, ci fa uscire dall'ovile in campo aperto, con fiducia, certi di un amore, di una compagnia e di un destino buono. Non siamo pecore sparse, ma guidate e accompagnate da una Chiesa in uscita fino alle periferie, fino ai confini del mondo.", "\ud83e\udd14 <b>Per riflettere</b><br>\nProviamo ad immaginare il nostro pascolo interiore: noi, le persone a noi vicine e la comunit\u00e0 in cui siamo inseriti, le fonti d'acqua a cui abbeverarsi, le distese d'erba in cui pascolare. Dove collochiamo Ges\u00f9 in questo scenario? Come lo sentiamo nostro pastore e guida? Che emozioni, vissuti e pensieri si affacciano al nostro cuore e alla nostra mente?", "\ud83d\ude4f <b>Preghiera finale</b><br>\nSignore, mio Pastore, chiamami, far\u00f2 silenzio dentro me per ascoltarti,<br>\nriconosco il suono della tua voce e anche il tuo profumo,<br>\nportami fuori da me e dai miei egoismi, guidami, percorrer\u00f2 i tuoi sentieri,<br>\nnon sar\u00f2 spaventato, non mi tirer\u00f2 indietro,<br>\nfammi camminare nel gregge che hai pensato per me,<br>\nsolo se mi affido a Te riuscir\u00f2 a realizzare pienamente me stesso."]}