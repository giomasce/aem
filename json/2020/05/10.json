{"day": 10, "month": 5, "year": 2020, "weekday": 7, "date_str": "domenica 10 maggio 2020", "quotes": "At 6,1-7; Sal 32; 1Pt 2,4-9", "curatore": "Cristina e Emanuele Cattin, Michela e Paolo Buti", "prevangelo": "", "indications": "Salterio: prima settimana", "preghiniz": "Il re non si salva per un forte esercito n\u00e9 il prode per il suo grande vigore.\nIl cavallo non giova per la vittoria, con tutta la sua forza non potr\u00e0 salvare.\nEcco, l'occhio del Signore veglia su chi lo teme, su chi spera nella sua grazia,\nper liberarlo dalla morte e nutrirlo in tempo di fame.\nL'anima nostra attende il Signore, egli \u00e8 nostro aiuto e nostro scudo.\nIn lui gioisce il nostro cuore e confidiamo nel suo santo nome.\nSignore, sia su di noi la tua grazia, perch\u00e9 in te speriamo.\n<i>(Salmo 32)</i>", "vangelo": "In quel tempo, Ges\u00f9 disse ai suoi discepoli: \u00abNon sia turbato il vostro cuore. Abbiate fede in Dio e abbiate fede anche in me. Nella casa del Padre mio vi sono molte dimore. Se no, vi avrei mai detto: \u201cVado a prepararvi un posto\u201d? Quando sar\u00f2 andato e vi avr\u00f2 preparato un posto, verr\u00f2 di nuovo e vi prender\u00f2 con me, perch\u00e9 dove sono io siate anche voi. E del luogo dove io vado, conoscete la via\u00bb.\nGli disse Tommaso: \u00abSignore, non sappiamo dove vai; come possiamo conoscere la via?\u00bb. Gli disse Ges\u00f9: \u00abIo sono la via, la verit\u00e0 e la vita. Nessuno viene al Padre se non per mezzo di me. Se avete conosciuto me, conoscerete anche il Padre mio: fin da ora lo conoscete e lo avete veduto\u00bb.\nGli disse Filippo: \u00abSignore, mostraci il Padre e ci basta\u00bb. Gli rispose Ges\u00f9: \u00abDa tanto tempo sono con voi e tu non mi hai conosciuto, Filippo? Chi ha visto me, ha visto il Padre. Come puoi tu dire: \u201cMostraci il Padre\u201d? Non credi che io sono nel Padre e il Padre \u00e8 in me? Le parole che io vi dico, non le dico da me stesso; ma il Padre, che rimane in me, compie le sue opere.\nCredete a me: io sono nel Padre e il Padre \u00e8 in me. Se non altro, credetelo per le opere stesse.\nIn verit\u00e0, in verit\u00e0 io vi dico: chi crede in me, anch'egli compir\u00e0 le opere che io compio e ne compir\u00e0 di pi\u00f9 grandi di queste, perch\u00e9 io vado al Padre\u00bb.", "medita": "In questo brano Ges\u00f9 vuole infondere una speranza nuova nel cuore dei discepoli: nel capitolo precedente ha appena rivelato che uno di loro lo tradir\u00e0 e Pietro stesso lo rinnegher\u00e0. \u00c8 un momento in cui possiamo immaginare lo sconforto e lo smarrimento di tutto il gruppo dei discepoli. Ges\u00f9 stesso cerca di illuminare il loro cuore, di infondere loro speranza: \u201cNon sia turbato il vostro cuore\u201d, e rassicurarli: \u201cE del luogo dove io vado, conoscete la via\u201d. Ma ecco che Tommaso, il discepolo \u201cgemello\u201d (<i>d\u00eddymos</i>: 11, 16; 20, 24; 21, 2) di ciascuno di noi, rivolge a Ges\u00f9 un'obiezione: \u201cSignore, non sappiamo dove vai; come possiamo conoscere il cammino?\u201d. Proprio lui, che con entusiasmo si era dichiarato disposto a morire con Ges\u00f9 (cf. Gv 11, 16), mostra in realt\u00e0 di non sapere ci\u00f2 che aveva detto. Per Tommaso, come per noi, non \u00e8 certamente facile comprendere che la morte stessa, se \u00e8 atto d'amore, azione del non conservare egoisticamente la vita ma di donarla per amore degli altri, \u00e8 la strada, il cammino per vivere con Ges\u00f9 in Dio. Ges\u00f9 allora non risponde direttamente alla sua domanda (\u201cDove vai?\u201d), ma dice: \u201cIo sono il cammino, la verit\u00e0 e la vita. Nessuno viene al Padre se non per mezzo di me\u201d.\nParole densissime e inaudite sulla bocca di un uomo! Ges\u00f9 ricorre alla metafora del cammino per dire: \u201cIo stesso sono la strada da percorrere per andare verso il Padre; io stesso sono la verit\u00e0 come conoscenza del Padre; io stesso sono la vita eterna, la vita per sempre come dono del Padre\u201d. E non ci sfuggano le parole: \u201cNessuno viene al Padre se non per mezzo di me\u201d. Dopo la rivelazione di Ges\u00f9, che ci ha raccontato (<i>exegh\u00e9sato</i>: Gv 1, 18) il Dio invisibile, che nessuno ha mai visto n\u00e9 pu\u00f2 vedere, non si pu\u00f2 credere, aderire a Dio se non attraverso di lui, \u201cimmagine\u201d unica e vera \u201cdel Dio invisibile\u201d (Col 1, 15). (Enzo Bianchi)", "riflettere": "Tommaso non aveva capito che solo tramite Ges\u00f9 possiamo arrivare alla conoscenza del Padre. Ges\u00f9 ci rivela che \u201cNessuno viene al Padre se non per mezzo di me\u201d. Prendiamo sul serio queste parole di Ges\u00f9? Ne abbiamo una consapevolezza profonda?", "preghfin": "Signore mio Dio, unica mia Speranza,\nfa' che stanco non smetta di cercarTi,\nma cerchi il Tuo Volto sempre con ardore.\nDammi la Forza di cercare Te,\nche Ti sei fatto incontrare e mi hai dato la Speranza di sempre pi\u00f9 incontrarTi.\nDavanti a Te sta la mia forza e la mia debolezza: conserva quella, guarisci questa.\nDavanti a Te sta la mia scienza e la mia ignoranza:\ndove mi hai aperto, accoglimi al mio entrare, dove mi hai chiuso, aprimi quando busso.\nFa' che mi ricordi di Te, che intenda Te, che ami Te.\nGrazie, Signore, noi Ti adoriamo e crediamo in Te!\n<i>(Sant'Agostino, </i>De Trinitate<i> 15, 28, 51)</i>"}