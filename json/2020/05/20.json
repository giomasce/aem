{"date_str": "mercoled\u00ec 20 maggio 2020", "date": "2020/05/20", "texts": ["\u26ea <b>ASCOLTA E MEDITA</b> \u26ea<br>\n<b>Mercoled\u00ec 20 maggio 2020</b><br>\nAt 17,15.22-18,1; Sal 148<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nAlleluia.<br>\nLodate il Signore dai cieli,<br>\nlodatelo nell'alto dei cieli.<br>\nLodatelo, voi tutti, suoi angeli,<br>\nlodatelo, voi tutte, sue schiere.<br>\nLodatelo, sole e luna,<br>\nlodatelo, voi tutte, fulgide stelle.<br>\nLodatelo, cieli dei cieli,<br>\nvoi, acque al di sopra dei cieli.<br>\nLodino il nome del Signore,<br>\nperch\u00e9 al suo comando sono stati creati.<br>\nLi ha resi stabili nei secoli per sempre;<br>\nha fissato un decreto che non passer\u00e0.<br>\n<i>(Salmo 148)</i>", "\ud83d\udcd6 <b>Ascolta</b> dal Vangelo secondo Giovanni (16,12-15)<br>\nIn quel tempo, disse Ges\u00f9 ai suoi discepoli: \u00abMolte cose ho ancora da dirvi, ma per il momento non siete capaci di portarne il peso. Quando verr\u00e0 lui, lo Spirito della verit\u00e0, vi guider\u00e0 a tutta la verit\u00e0, perch\u00e9 non parler\u00e0 da se stesso, ma dir\u00e0 tutto ci\u00f2 che avr\u00e0 udito e vi annuncer\u00e0 le cose future. Egli mi glorificher\u00e0, perch\u00e9 prender\u00e0 da quel che \u00e8 mio e ve lo annuncer\u00e0. Tutto quello che il Padre possiede \u00e8 mio; per questo ho detto che prender\u00e0 da quel che \u00e8 mio e ve lo annuncer\u00e0\u00bb.", "\u271d <b>Medita</b><br>\nLa missione del Paraclito, dello Spirito di Verit\u00e0, non \u00e8 \u00a0una missione diversa da quella del Figlio. \u00c8 il completamento di ci\u00f2 che il Figlio ha gi\u00e0 rivelato, non perch\u00e9 la rivelazione del Figlio fosse in qualche modo mancante o lacunosa, ma perch\u00e9 da parte dell'uomo non c'\u00e8 la capacit\u00e0 di portare il peso della verit\u00e0. Solo lo Spirito ci potr\u00e0 rendere capaci della \u201cverit\u00e0 tutta intera\u201d, una verit\u00e0 senza limiti ed accomodamenti, la verit\u00e0 di Dio.<br>\n\u201cSenza di me non potete far nulla! Nemmeno comprendere la mia rivelazione. Ma la mia grazia vi baster\u00e0, vi baster\u00e0 la mia follia\u201d. \u00c8 il capovolgimento della logica ordinaria: per ottenere non dovete conquistare, ma attendere e sperare con fede.<br>\n\u00c8 \u00a0l'apertura al Signore che vi rende capaci di tutto. Meglio ancora: \u00e8 la vostra apertura allo Spirito che rende al Signore possibile operare tramite la nostra umile e piccola povert\u00e0.", "\ud83e\udd14 <b>Per riflettere</b><br>\nLa nostra esigenza di verit\u00e0 si scontra con i limiti della nostra umanit\u00e0. Solo Dio \u00e8 la verit\u00e0 tutta intera.", "\ud83d\ude4f <b>Preghiera finale</b><br>\nVieni o Spirito creatore, visita le nostre menti.<br>\nRiempi della tua grazia i cuori che hai creato.<br>\nO dolce consolatore, dono del Padre altissimo,<br>\nacqua viva, fuoco, amore, santo crisma dell'anima,<br>\ndito della mano di Dio, promesso dal Salvatore,<br>\nirradia i tuoi sette doni, suscita in noi la parola.<br>\nSii luce dell'intelletto, fiamma ardente del cuore.<br>\nSana le nostre ferite con il balsamo del tuo amore.<br>\nDifendici dal nemico, reca in dono la pace,<br>\nla tua guida invincibile ci preservi dal male.<br>\nLuce d'eterna sapienza, svelaci il grande mistero<br>\ndi Dio Padre e del Figlio, uniti in un solo amore.<br>\nSia gloria a Dio Padre e al Figlio che \u00e8 risorto,<br>\ne allo Spirito Paraclito nei secoli dei secoli.<br>\nAmen."]}