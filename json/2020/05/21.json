{"date_str": "gioved\u00ec 21 maggio 2020", "date": "2020/05/21", "texts": ["\u26ea <b>ASCOLTA E MEDITA</b> \u26ea<br>\n<b>Gioved\u00ec 21 maggio 2020</b><br>\nAt 18,1-8; Sal 97<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nCantate al Signore un canto nuovo,<br>\nperch\u00e9 ha compiuto prodigi.<br>\nGli ha dato vittoria la sua destra<br>\ne il suo braccio santo.<br>\nIl Signore ha manifestato la sua salvezza,<br>\nagli occhi dei popoli ha rivelato la sua giustizia.<br>\nEgli si \u00e8 ricordato del suo amore,<br>\ndella sua fedelt\u00e0 alla casa di Israele.<br>\nTutti i confini della terra hanno veduto<br>\nla salvezza del nostro Dio.<br>\nAcclami al Signore tutta la terra,<br>\ngridate, esultate con canti di gioia.<br>\nCantate inni al Signore con l'arpa,<br>\ncon l'arpa e con suono melodioso;<br>\ncon la tromba e al suono del corno<br>\nacclamate davanti al re, il Signore.<br>\n<i>(Salmo 97)</i>", "\ud83d\udcd6 <b>Ascolta</b> dal Vangelo secondo Giovanni (16,16-20)<br>\nIn quel tempo, disse Ges\u00f9 ai suoi discepoli: \u00abUn poco e non mi vedrete pi\u00f9; un poco ancora e mi vedrete\u00bb. Allora alcuni dei suoi discepoli dissero tra loro: \u00abChe cos'\u00e8 questo che ci dice: \u201cUn poco e non mi vedrete; un poco ancora e mi vedrete\u201d, e: \u201cIo me ne vado al Padre\u201d?\u00bb. Dicevano perci\u00f2: \u00abChe cos'\u00e8 questo \u201cun poco\u201d, di cui parla? Non comprendiamo quello che vuol dire\u00bb.<br>\nGes\u00f9 cap\u00ec che volevano interrogarlo e disse loro: \u00abState indagando tra voi perch\u00e9 ho detto: \u201cUn poco e non mi vedrete; un poco ancora e mi vedrete\u201d? In verit\u00e0, in verit\u00e0 io vi dico: voi piangerete e gemerete, ma il mondo si rallegrer\u00e0. Voi sarete nella tristezza, ma la vostra tristezza si cambier\u00e0 in gioia\u00bb.", "\u271d <b>Medita</b><br>\nIl brano di oggi e quello di domani sono legati quasi inscindibilmente, per cui la piccola spiegazione \u00a0che forniamo comprende e tiene conto anche del seguito. Ges\u00f9 parla in maniera enigmatica e la sua parola ha quasi le caratteristiche della letteratura dell'Antico Testamento. Che cosa \u00e8 questo \u201cun poco\u201d? Si tratta di cercare di comprendere quelli che sono i tempi che caratterizzano l'evento Ges\u00f9 nel Vangelo di Giovanni: la vita terrena fino alla croce, i fatti dalla Passione, morte e resurrezione, la vita eterna nella gloria.<br>\n\u00c8 ovvio che a questi tempi corrisponda anche una percezione da parte dei discepoli che oscilla tra la gioia e il pianto, la felicit\u00e0 e il dolore. Allora \u00a0\u201cun poco\u201d viene ad indicare il momento in cui lo scontro con il \u201cprincipe di questo mondo\u201d sembra avere la possibilit\u00e0 di sopprimere la luce, prima di arrivare alla gioia completa e definitiva della resurrezione.<br>\n\u00c8 ancora una questione di fede: fede nella sconfitta, fede nella disillusione, fede nel dolore. Fede che il Signore mantiene le sue promesse e cambier\u00e0 il nostro lamento in danza, il nostro pianto in giubilo; fede che il Signore \u00e8 vicino a noi anche nell'angoscia e nell'ora pi\u00f9 oscura. Questo non toglie il dolore e la fatica, questo non fa diventare la nostra vita un perenne Paradiso. Questo fa solamente diventare tutti noi capaci di speranza.", "\ud83e\udd14 <b>Per riflettere</b><br>\nLa vittoria di Cristo sul male e sulla morte \u00e8 la fonte e l'origine di ogni speranza. Sappiamo tradurre questo nelle azioni quotidiane?", "\ud83d\ude4f <b>Preghiera finale</b><br>\nSignore, la tua bont\u00e0 mi ha creato,<br>\nla tua misericordia ha cancellato i miei peccati,<br>\nla tu pazienza fino ad oggi mi ha sopportato\u2026<br>\ntu attendi, o Signore misericordioso,<br>\nla mia conversione, e io attendo la tua grazia<br>\nper raggiungere una vita secondo la tua volont\u00e0.<br>\nVieni in mio aiuto, o Dio che mi hai creato,<br>\ne che mi conservi e mi sostieni.<br>\nDi te sono affamato, di te sono assetato.<br>\nTe desidero, a te sospiro,<br>\nte bramo sopra ogni cosa. Amen.<br>\n<i>(Anselmo d'Aosta)</i>"]}