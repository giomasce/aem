{"date_str": "luned\u00ec 11 maggio 2020", "date": "2020/05/11", "texts": ["\u26ea <b>ASCOLTA E MEDITA</b> \u26ea<br>\n<b>Luned\u00ec 11 maggio 2020</b><br>\nAt 14,5-18; Sal 113<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nIsraele confida nel Signore:<br>\negli \u00e8 loro aiuto e loro scudo.<br>\nConfida nel Signore la casa di Aronne:<br>\negli \u00e8 loro aiuto e loro scudo.<br>\nConfida nel Signore, chiunque lo teme:<br>\negli \u00e8 loro aiuto e loro scudo.<br>\nIl Signore si ricorda di noi, ci benedice:<br>\nbenedice la casa d'Israele,<br>\nbenedice la casa di Aronne.<br>\nIl Signore benedice quelli che lo temono,<br>\nbenedice i piccoli e i grandi.<br>\n<i>(Salmo 113)</i>", "\ud83d\udcd6 <b>Ascolta</b> dal Vangelo secondo Giovanni (14,21-26)<br>\nIn quel tempo, Ges\u00f9 disse ai suoi discepoli: \u00abChi accoglie i miei comandamenti e li osserva, questi \u00e8 colui che mi ama. Chi ama me sar\u00e0 amato dal Padre mio e anch'io lo amer\u00f2 e mi manifester\u00f2 a lui\u00bb.<br>\nGli disse Giuda, non l'Iscari\u00f2ta: \u00abSignore, come \u00e8 accaduto che devi manifestarti a noi, e non al mondo?\u00bb. Gli rispose Ges\u00f9: \u00abSe uno mi ama, osserver\u00e0 la mia parola e il Padre mio lo amer\u00e0 e noi verremo a lui e prenderemo dimora presso di lui. Chi non mi ama, non osserva le mie parole; e la parola che voi ascoltate non \u00e8 mia, ma del Padre che mi ha mandato. Vi ho detto queste cose mentre sono ancora presso di voi. Ma il Par\u00e0clito, lo Spirito Santo che il Padre mander\u00e0 nel mio nome, lui vi insegner\u00e0 ogni cosa e vi ricorder\u00e0 tutto ci\u00f2 che io vi ho detto\u00bb.", "\u271d <b>Medita</b><br>\nLa domanda dell'apostolo Giuda: \u00abSignore, come \u00e8 accaduto che devi manifestarti a noi e non al mondo?\u00bb sorge anche in noi di fronte al mondo che non riconosce Ges\u00f9. Il Signore risponde dicendo che la condizione fondamentale per vedere la sua manifestazione \u00e8 di amarlo: \u00abSe uno mi ama\u2026\u00bb. Il riconoscimento decisivo avviene accettando la croce di Ges\u00f9 come suprema e compiuta manifestazione dell'amore. Noi possiamo \u201cvedere\u201d Dio solo amando, perch\u00e9 Dio \u00e8 amore; questa non \u00e8 una definizione, ma l'indicazione essenziale per cogliere la presenza di Dio nel mondo: amando si \u00e8 in sintonia con il suo agire. In questo senso la fede \u00e8 possibile solo amando Dio; essa non \u00e8 mai frutto di una deduzione logica o di un ragionamento filosofico.<br>\n\u00abIl Padre mio lo amer\u00e0 e noi verremo a lui e prenderemo dimora presso di lui\u00bb. Sono parole straordinarie e commoventi e ci mettono di fronte al mistero, imprevedibile e gratuito, della grazia. Nessuno di noi ha mai visto il Padre e neppure Ges\u00f9, ma la fede, che \u00e8 dono dello Spirito, sa riconoscere la loro presenza nella Parola, nei sacramenti della Chiesa e nei volti delle sorelle e dei fratelli. Dio-Trinit\u00e0 abita nel cuore del battezzato; ci\u00f2 significa che Dio \u00e8 realmente presente in ogni azione che il cristiano compie: \u00e8 questa la vita nuova che la Pasqua di Ges\u00f9 ha reso possibile e che la consacrazione battesimale offre alla libert\u00e0 dei credenti. Il pericolo pi\u00f9 grande allora \u00e8 la \u201cdistrazione\u201d che, senza negare la fede, ci fa vivere come se Dio non ci fosse. (Don Luigi Galli)", "\ud83e\udd14 <b>Per riflettere</b><br>\nOrganizzazione, efficienza, tempo, razionalit\u00e0 e logica, <i>multitasking</i>\u2026 ecco alcune parole chiave che molto spesso scandiscono i nostri ritmi di vita e i nostri impegni lavorativi, familiari, sociali. A volte la non-logica dell'Amore ci spaventa, e forse \u00e8 pi\u00f9 facile essere sordi alla chiamata di Ges\u00f9: a che livello \u00e8 \u201cl'udito\u201d del mio cuore?", "\ud83d\ude4f <b>Preghiera finale</b><br>\nO Dio nostro Padre, tu ci hai amato per primo!<br>\nSignore, noi parliamo di Te<br>\ncome se ci avessi amato per primo in passato, una sola volta.<br>\nNon \u00e8 cos\u00ec: Tu ci ami per primo, sempre, tu ci ami continuamente,<br>\ngiorno dopo giorno, per tutta la vita.<br>\nQuando al mattino mi sveglio e innalzo a te il mio spirito,<br>\nSignore, Dio mio, tu sei il primo, tu mi ami sempre per primo.<br>\n\u00c8 sempre cos\u00ec: Tu ci ami per primo non una sola volta,<br>\nma ogni giorno, sempre<br>\n<i>(S\u00f8ren Kierkegaard)</i>"]}