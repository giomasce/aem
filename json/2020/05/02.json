{"date_str": "sabato 2 maggio 2020", "date": "2020/05/02", "texts": ["\u26ea <b>ASCOLTA E MEDITA</b> \u26ea<br>\n<b>Sabato 2 maggio 2020</b><br>\nAt 9,31-42; Sal 115<br>\n<i>Sant'Atanasio</i><br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nAmo il Signore perch\u00e9 ascolta<br>\nil grido della mia preghiera.<br>\nVerso di me ha teso l'orecchio<br>\nnel giorno in cui lo invocavo.<br>\nMi stringevano funi di morte,<br>\nero preso nei lacci degli inferi.<br>\nMi opprimevano tristezza e angoscia<br>\ne ho invocato il nome del Signore:<br>\n\u00abTi prego, Signore, salvami\u00bb.<br>\nBuono e giusto \u00e8 il Signore,<br>\nil nostro Dio \u00e8 misericordioso.<br>\nIl Signore protegge gli umili:<br>\nero misero ed egli mi ha salvato.<br>\nRitorna, anima mia, alla tua pace,<br>\npoich\u00e9 il Signore ti ha beneficato.<br>\n<i>(Salmo 114)</i>", "\ud83d\udcd6 <b>Ascolta</b> dal Vangelo secondo Giovanni (6,60-69)<br>\nIn quel tempo, molti dei discepoli di Ges\u00f9, dopo aver ascoltato, dissero: \u00abQuesta parola \u00e8 dura! Chi pu\u00f2 ascoltarla?\u00bb.<br>\nGes\u00f9, sapendo dentro di s\u00e9 che i suoi discepoli mormoravano riguardo a questo, disse loro: \u00abQuesto vi scandalizza? E se vedeste il Figlio dell'uomo salire l\u00e0 dov'era prima? \u00c8 lo Spirito che d\u00e0 la vita, la carne non giova a nulla; le parole che io vi ho detto sono spirito e sono vita. Ma tra voi vi sono alcuni che non credono\u00bb.<br>\nGes\u00f9 infatti sapeva fin da principio chi erano quelli che non credevano e chi era colui che lo avrebbe tradito. E diceva: \u00abPer questo vi ho detto che nessuno pu\u00f2 venire a me, se non gli \u00e8 concesso dal Padre\u00bb.<br>\nDa quel momento molti dei suoi discepoli tornarono indietro e non andavano pi\u00f9 con lui. Disse allora Ges\u00f9 ai Dodici: \u00abVolete andarvene anche voi?\u00bb. Gli rispose Simon Pietro: \u00abSignore, da chi andremo? Tu hai parole di vita eterna e noi abbiamo creduto e conosciuto che tu sei il Santo di Dio\u00bb.", "\u271d <b>Medita</b><br>\n\u201cQuesta parola \u00e8 dura!\u201d. Ricorda un po' la reazione di uno studente di fronte ad un compito troppo difficile, in cui \u00e8 richiesta una forte dose di impegno e attenzione. In questi casi \u00e8 pi\u00f9 facile alzarsi per andare a mangiare un panino, piuttosto che dedicare tutte le risorse al compito. Accogliere la Parola richiede una dose di amore immensa, una capacit\u00e0 di andare oltre i limiti del noto, dell'ovvio e del buon senso. Solo se non scappiamo dall'impegno, ma riusciamo a leggere la vita al di l\u00e0 delle logiche prettamente umane e concrete, riusciremo a respirare lo spirito e vita di cui parla Ges\u00f9 nel Vangelo di oggi. La scelta \u00e8 nelle nostre mani, e la libert\u00e0 \u00e8 la cifra della relazione con Dio. Qualcuno gioca questa libert\u00e0 andandosene, dicendosi che forse non ne vale la pena\u2026 Alla domanda diretta posta da Ges\u00f9: \u201cVolete andarvene anche voi?\u201d, Pietro risponde: \u201cTu solo\u201d. Quanta fede e quanto amore in queste due parole, l'amore puro che solo gli innamorati riescono a dire cos\u00ec: \u201cTu solo\u201d. Nell'amore vero non ci sono spazi per duplicati, surrogati o sostituti. E allora \u201cTu solo\u201d siano le nostre parole chiave di oggi, da ripetere mentalmente e meditare durante la giornata.", "\ud83e\udd14 <b>Per riflettere</b><br>\nAnche per noi, probabilmente, sono pi\u00f9 le cose che non riusciamo a capire, rispetto a ci\u00f2 che siamo in grado di comprendere e accogliere. Se per\u00f2, come i Dodici, non ce andiamo, ma restiamo vicino a Ges\u00f9 con le nostre debolezze e tentiamo di perseverare nella sua sequela, riusciremo ad accogliere il suo dono gratuito senza rifiutarlo o misconoscerlo. \u201cNon fatevi sfuggire il momento in cui il Signore fa la sua mossa\u201d. (Dostoevskij, Diario di uno scrittore)", "\ud83d\ude4f <b>Preghiera finale</b><br>\nSiamo la pecorella che si \u00e8 perduta,<br>\nl'adultera di pubblico scandalo,<br>\nl'emorroissa e il viandante che giace mezzo morto.<br>\nSiamo Pietro che rinnega, Giuda che tradisce, gli operai dell'ultima ora.<br>\nSiamo quelli che non ce la fanno da soli,<br>\nquelli che sperano nella Misericordia di Dio.<br>\n<i>(Tratto dal blog AltraNarrazione)</i>"]}