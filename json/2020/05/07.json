{"date_str": "gioved\u00ec 7 maggio 2020", "date": "2020/05/07", "texts": ["\u26ea <b>ASCOLTA E MEDITA</b> \u26ea<br>\n<b>Gioved\u00ec 7 maggio 2020</b><br>\nAt 13,13-25; Sal 88<br>\nI commenti di questo mese sono curati da Cristina e Emanuele Cattin, Michela e Paolo Buti<br>\n<i>Il commento di oggi \u00e8 proposto dal Centro Diocesano per le Vocazioni di Pisa</i>", "\ud83d\ude4f <b>Preghiera iniziale</b><br>\nDio di bont\u00e0 e di misericordia,<br>\nche ci chiedi di collaborare alla tua opera di salvezza,<br>\nmanda numerosi e santi operai per la tua vigna,<br>\nperch\u00e9 alla tua Chiesa non manchino mai<br>\nannunciatori coraggiosi del Vangelo,<br>\nsacerdoti che ti offrano anche con la vita il sacrificio dell'Eucarestia<br>\ne che quali segni splendenti di Cristo buon pastore,<br>\nguidino il tuo popolo sulle strade della carit\u00e0.<br>\nManda il tuo Spirito Santo a rinfrancare il cuore dei giovani,<br>\nperch\u00e9 abbiano il coraggio di dirti S\u00ec quando li chiami al servizio dei fratelli,<br>\nla perseveranza nel seguire Ges\u00f9 anche sulla via della croce<br>\ne la gioia grande di essere nel mondo testimoni del tuo amore.<br>\nO Maria, Madre dei sacerdoti, dona a tutti i membri della Chiesa pisana<br>\nla tua stessa fedelt\u00e0 per testimoniare a tutti<br>\nla gioia che nasce dall'incontro con Cristo<br>\nche vive e regna nei secoli in eterno. Amen.<br>\n<i>(Giovanni Paolo Benotto)</i>", "\ud83d\udcd6 <b>Ascolta</b> dal Vangelo secondo Giovanni (13,16-20)<br>\n[Dopo che ebbe lavato i piedi ai discepoli, Ges\u00f9] disse loro:<br>\n\u00abIn verit\u00e0, in verit\u00e0 io vi dico: un servo non \u00e8 pi\u00f9 grande del suo padrone, n\u00e9 un inviato \u00e8 pi\u00f9 grande di chi lo ha mandato. Sapendo queste cose, siete beati se le mettete in pratica. Non parlo di tutti voi; io conosco quelli che ho scelto; ma deve compiersi la Scrittura: \u201cColui che mangia il mio pane ha alzato contro di me il suo calcagno\u201d. Ve lo dico fin d'ora, prima che accada, perch\u00e9, quando sar\u00e0 avvenuto, crediate che Io Sono. In verit\u00e0, in verit\u00e0 io vi dico: chi accoglie colui che io mander\u00f2, accoglie me; chi accoglie me, accoglie colui che mi ha mandato\u00bb.", "\u271d <b>Medita</b><br>\nLa lettura di oggi si colloca al termine del gesto della lavanda dei piedi e non si pu\u00f2 comprendere se non facendo riferimento ad esso. Ci\u00f2 che ha colpito gli Apostoli \u00e8 il comportamento imprevedibile e a tratti scandaloso del Maestro che, invece che mettersi al di sopra dei discepoli, si umilia fino al punto da lavare i loro piedi come farebbe un servo. Questo gesto anticipa e sintetizza ci\u00f2 che sta per accadere: il tradimento di Giuda \u00e8 parte di un disegno imprevedibile del Padre, che riveler\u00e0 definitivamente la gloria di Dio nell'innalzamento del Figlio dell'uomo sulla croce. L'abbassamento della croce \u00e8 in realt\u00e0 innalzamento e la tremenda umiliazione di una tale morte, diviene la gloria che manifesta Dio. Tutto ci\u00f2 \u00e8 quindi simbolicamente concentrato nel gesto della lavanda dei piedi, il cui carattere rivoluzionario \u00e8 in grado di rifondare su una base nuova tutte le relazioni all'interno della comunit\u00e0 dei Figli di Dio, la Chiesa.<br>\nIl vero potere non \u00e8 altro che un chinarsi per servire, con umilt\u00e0, come un servo di fronte al proprio padrone. Ma c'erano delle persone, anche tra i discepoli, che non accettavano Ges\u00f9, come Messia-Servo. Non volevano essere servi degli altri. Probabilmente, volevano un Messia glorioso, Re e Giudice. Ges\u00f9 dice: \u201cNon parlo di tutti voi; io conosco quelli che ho scelto; ma si deve adempiere la Scrittura: Colui che mangia il pane con me, ha levato contro di me il suo calcagno!\u201d<br>\nE noi, siamo all'altezza, come comunit\u00e0 cristiana, di essere autentici servi nelle abitudini concrete della nostra vita? Eppure il Signore si china anche su di noi, a lavare i nostri piedi. Se lo accogliamo, accoglieremo anche colui che lo ha mandato!", "\ud83e\udd14 <b>Per riflettere</b><br>\nInfondi in me, o Signore, il coraggio di annunciare la tua parola. Fa' che senta la tua presenza, e che non dimentichi mai di essere solo un servo inutile del tuo Regno.", "\ud83d\ude4f <b>Preghiera finale</b><br>\nIn questa giornata offriamo la nostra preghiera<br>\ne le nostre azioni per <i>tutti i laici</i>.<br>\nSiano consapevoli della loro vocazione nel mondo<br>\nad essere \u201cluce e sale\u201d in ogni ambito che vivono:<br>\nsociale, politico, familiare, lavorativo, ecc.<br>\nSia la loro testimonianza coerente con il Vangelo, ascoltato e meditato,<br>\ne siano terra, seme, acqua che porta vita nuova."]}