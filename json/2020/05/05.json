{"date_str": "marted\u00ec 5 maggio 2020", "date": "2020/05/05", "texts": ["\u26ea <b>ASCOLTA E MEDITA</b> \u26ea<br>\n<b>Marted\u00ec 5 maggio 2020</b><br>\nAt 11,19-26; Sal 86<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nSui monti santi egli l'ha fondata;<br>\nil Signore ama le porte di Sion<br>\npi\u00f9 di tutte le dimore di Giacobbe.<br>\nDi te si dicono cose gloriose,<br>\ncitt\u00e0 di Dio!<br>\nIscriver\u00f2 Raab e Babilonia<br>\nfra quelli che mi riconoscono;<br>\necco Filistea, Tiro ed Etiopia:<br>\nl\u00e0 costui \u00e8 nato.<br>\nSi dir\u00e0 di Sion:<br>\n\u201cL'uno e l'altro in essa sono nati<br>\ne lui, l'Altissimo, la mantiene salda\u201d.<br>\nIl Signore registrer\u00e0 nel libro dei popoli:<br>\n\u201cL\u00e0 costui \u00e8 nato\u201d.<br>\nE danzando canteranno:<br>\n\u201cSono in te tutte le mie sorgenti\u201d.<br>\n<i>(Salmo 86)</i>", "\ud83d\udcd6 <b>Ascolta</b> dal Vangelo secondo Giovanni (10,22-30)<br>\nRicorreva, in quei giorni, a Gerusalemme la festa della Dedicazione. Era inverno. Ges\u00f9 camminava nel tempio, nel portico di Salomone. Allora i Giudei gli si fecero attorno e gli dicevano: \u00abFino a quando ci terrai nell'incertezza? Se tu sei il Cristo, dillo a noi apertamente\u00bb.<br>\nGes\u00f9 rispose loro: \u00abVe l'ho detto, e non credete; le opere che io compio nel nome del Padre mio, queste danno testimonianza di me. Ma voi non credete perch\u00e9 non fate parte delle mie pecore. Le mie pecore ascoltano la mia voce e io le conosco ed esse mi seguono. Io do loro la vita eterna e non andranno perdute in eterno e nessuno le strapper\u00e0 dalla mia mano. Il Padre mio, che me le ha date, \u00e8 pi\u00f9 grande di tutti e nessuno pu\u00f2 strapparle dalla mano del Padre. Io e il Padre siamo una cosa sola\u00bb.", "\u271d <b>Medita</b><br>\n\u00abFino a quando ci terrai nell'incertezza? Se tu sei il Cristo, dillo a noi apertamente\u00bb. I Giudei stavano col fiato sospeso nell'attesa di una certezza. Al loro senso di precariet\u00e0 non bastavano le opere gi\u00e0 compiute. Accusano un altro della propria incertezza, pretendendo di delegare tutto alla sua responsabilit\u00e0.<br>\nIl portico di Salomone \u00e8 il luogo dove Pietro, dopo la guarigione dello storpio, annuncer\u00e0 al popolo la risurrezione di Ges\u00f9. Qui i primi cristiani si ritrovano, riconosciuti da tutti. Ges\u00f9, in questo stesso portico, avrebbe potuto essere riconosciuto dai Giudei come il Cristo attraverso la sua testimonianza. Le parole, i segni, tutte le sue opere sono un \u00abdare vita\u00bb che proclama il suo essere una cosa sola col Padre che d\u00e0 la vita. Le sue parole parlano di stabilit\u00e0, di certezza e di forza. La vita che offre \u00e8 eterna e nessuno dovr\u00e0 temere di andare perduto. Il pastore conosce intimamente il suo gregge, ma le pecore devono ascoltare e seguire. Qui si pone la reciprocit\u00e0. Ma esse non hanno la docilit\u00e0 di prestare attenzione intimamente e seguire la sua voce. La distanza che nasce dal cuore impedisce l'accoglienza del dono della fede.", "\ud83e\udd14 <b>Per riflettere</b><br>\nLa libert\u00e0 che abbiamo \u00e8 seria e capace di stabilit\u00e0. La salvezza di una vita piena e per sempre non passa solo dalla Parola di Ges\u00f9 ma dalla nostra responsabilit\u00e0 di scegliere Lui, rinnovando questa promessa ogni giorno.", "\ud83d\ude4f <b>Preghiera finale</b><br>\nA tutti i cercatori del tuo volto,<br>\nmostrati, Signore;<br>\na tutti i pellegrini dell'assoluto,<br>\nvieni incontro, Signore;<br>\ncon quanti si mettono in cammino<br>\ne non sanno dove andare<br>\ncammina, Signore;<br>\naffiancati e cammina con tutti i disperati<br>\nsulle strade di Emmaus;<br>\ne non offenderti se essi non sanno<br>\nche sei tu ad andare con loro,<br>\ntu che li rendi inquieti<br>\ne incendi i loro cuori;<br>\nnon sanno che ti portano dentro:<br>\ncon loro fermati poich\u00e9 si fa sera<br>\ne la notte \u00e8 buia e lunga, Signore.<br>\n<i>(David Maria Turoldo)</i>"]}