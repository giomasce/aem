{"date_str": "venerd\u00ec 15 maggio 2020", "date": "2020/05/15", "texts": ["\u26ea <b>ASCOLTA E MEDITA</b> \u26ea<br>\n<b>Venerd\u00ec 15 maggio 2020</b><br>\nAt 15,22-31; Sal 56<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nPiet\u00e0 di me, piet\u00e0 di me, o Dio,<br>\nin te mi rifugio;<br>\nmi rifugio all'ombra delle tue ali<br>\nfinch\u00e9 sia passato il pericolo.<br>\nInvocher\u00f2 Dio, l'Altissimo,<br>\nDio che mi fa il bene.<br>\nMandi dal cielo a salvarmi<br>\ndalla mano dei miei persecutori,<br>\nDio mandi la sua fedelt\u00e0 e la sua grazia.<br>\n<i>(Salmo 56)</i>", "\ud83d\udcd6 <b>Ascolta</b> dal Vangelo secondo Giovanni (15,12-17)<br>\nIn quel tempo, disse Ges\u00f9 ai suoi discepoli: \u00abQuesto \u00e8 il mio comandamento: che vi amiate gli uni gli altri come io ho amato voi. Nessuno ha un amore pi\u00f9 grande di questo: dare la sua vita per i propri amici.<br>\nVoi siete miei amici, se fate ci\u00f2 che io vi comando. Non vi chiamo pi\u00f9 servi, perch\u00e9 il servo non sa quello che fa il suo padrone; ma vi ho chiamato amici, perch\u00e9 tutto ci\u00f2 che ho udito dal Padre mio l'ho fatto conoscere a voi.<br>\nNon voi avete scelto me, ma io ho scelto voi e vi ho costituiti perch\u00e9 andiate e portiate frutto e il vostro frutto rimanga; perch\u00e9 tutto quello che chiederete al Padre nel mio nome, ve lo conceda. Questo vi comando: che vi amiate gli uni gli altri\u00bb.", "\u271d <b>Medita</b><br>\nUna di quelle pagine in cui pare custodita l'essenza del cristianesimo, le cose determinanti della fede: come il Padre ha amato me, cos\u00ec io ho amato voi, rimanete in questo amore. Un canto ritmato sul vocabolario degli amanti: amare, amore, gioia, pienezza\u2026 \u00abDobbiamo tornare tutti ad amare Dio da innamorati, e non da servi\u00bb. (L. Verdi)<br>\nE una strada c'\u00e8, perfino facile, indicata nelle parole: rimanete nel mio amore. Ci siete gi\u00e0 dentro, allora restate, non andatevene, non fuggite via. Spesso noi resistiamo, ci difendiamo dall'amore, abbiamo il ricordo di tante ferite e delusioni, ci aspettiamo tradimenti. Ma il Maestro, il guaritore del disamore, propone la sua pedagogia: \u201cAmatevi gli uni gli altri\u201d. Non semplicemente: \u201camate\u201d. Ma: \u201cgli uni gli altri\u201d, nella reciprocit\u00e0 del dare e del ricevere. Perch\u00e9 amare pu\u00f2 bastare a riempire una vita, ma amare riamati basta per molte vite.<br>\n\u201cPoi la parola che fa la differenza cristiana: amatevi come io vi ho amato. Come Cristo, che lava i piedi ai suoi; che non giudica e non manda via nessuno; che mentre lo ferisci, ti guarda e ti ama; in cerca dell'ultima pecora con combattiva tenerezza, alle volte coraggioso come un eroe, alle volte tenero come un innamorato. Significa prendere Ges\u00f9 come misura alta del vivere. Infatti, quando la nostra \u00e8 vera fede e quando \u00e8 semplice religione? \u00abLa fede \u00e8 quando tu fai te stesso a misura di Dio; la religione \u00e8 quando porti Dio alla tua misura\u00bb\u201d. (David Maria Turoldo)<br>\n\u201cSar\u00e0 Ges\u00f9 ad avvicinarsi alla nostra umanit\u00e0: \u00abVoi siete miei amici\u00bb. Non pi\u00f9 servi, ma amici. Parola dolce, musica per il cuore dell'uomo. L'amicizia, qualcosa che non si impone, non si finge, non si mendica. Che dice gioia e uguaglianza: due amici sono alla pari, non c'\u00e8 un superiore e un inferiore, chi ordina e chi esegue. \u00c8 l'incontro di due libert\u00e0. Vi chiamo amici: un Dio che da signore e re si fa amico, che si mette alla pari dell'amato!\u201d. (Padre Ermes Ronchi)", "\ud83e\udd14 <b>Per riflettere</b><br>\nGes\u00f9 ci chiama amici e ci chiede di entrare nella logica dell'amore, perch\u00e9 vuole che viviamo nella gioia, una gioia piena. Credo davvero che vivere la carit\u00e0 autentica con Ges\u00f9 pu\u00f2 donare alla mia vita un sapore nuovo, quello della gioia piena?", "\ud83d\ude4f <b>Preghiera finale</b><br>\nO alto e glorioso Dio,<br>\nillumina le tenebre del cuore mio.<br>\nDammi una fede retta, speranza certa,<br>\ncarit\u00e0 perfetta e umilt\u00e0 profonda.<br>\nDammi, Signore, senno e discernimento<br>\nper compiere la tua vera e santa volont\u00e0.<br>\n<i>(San Francesco d'Assisi)</i>"]}