{"date_str": "luned\u00ec 18 maggio 2020", "date": "2020/05/18", "texts": ["\u26ea <b>ASCOLTA E MEDITA</b> \u26ea<br>\n<b>Luned\u00ec 18 maggio 2020</b><br>\nAt 16,11-15; Sal 149<br>\nI commenti di questo mese sono curati da Cristina e Emanuele Cattin, Michela e Paolo Buti", "\ud83d\ude4f <b>Preghiera iniziale</b><br>\nAbbi piet\u00e0, signore! Abbi piet\u00e0, Cristo!<br>\nHo pronta volont\u00e0 di lasciare il mondo e la terra,<br>\nma la volont\u00e0 senza il tuo aiuto \u00e8 una piuma senza forza.<br>\nDa' ali alla mia fede, perch\u00e9 io voli in alto, a Dio.<br>\nAbbi piet\u00e0, signore! Abbi piet\u00e0, Cristo!<br>\nGi\u00e0 cerco le porte che disserra lo Spirito santo,<br>\nche presta testimonianza su Cristo<br>\ne insegna che cosa sia il mondo.<br>\n<i>(Mario Vittorino, </i>Inni<i> 2, 50--53.58--61)</i>", "\ud83d\udcd6 <b>Ascolta</b> dal Vangelo secondo Giovanni (15,26-16,4a)<br>\nIn quel tempo, disse Ges\u00f9 ai suoi discepoli: \u00abQuando verr\u00e0 il Par\u00e0clito, che io vi mander\u00f2 dal Padre, lo Spirito della verit\u00e0 che procede dal Padre, egli dar\u00e0 testimonianza di me; e anche voi date testimonianza, perch\u00e9 siete con me fin dal principio.<br>\nVi ho detto queste cose perch\u00e9 non abbiate a scandalizzarvi. Vi scacceranno dalle sinagoghe; anzi, viene l'ora in cui chiunque vi uccider\u00e0 creder\u00e0 di rendere culto a Dio. E faranno ci\u00f2, perch\u00e9 non hanno conosciuto n\u00e9 il Padre n\u00e9 me. Ma vi ho detto queste cose affinch\u00e9, quando verr\u00e0 la loro ora, ve ne ricordiate, perch\u00e9 io ve l'ho detto\u00bb.", "\u271d <b>Medita</b><br>\nVivere nel mondo da Cristiani: questo \u00e8 il compito che Ges\u00f9 ha assegnato alla prima comunit\u00e0 e alla Chiesa in attesa del Suo ritorno definitivo. \u00c8 uno stile molto diverso da quello proposto dal mondo: la morte di Ges\u00f9, le persecuzioni di ieri e quelle di oggi dimostrano la difficolt\u00e0 che occorre superare per chi si sforza di non tradire il messaggio autentico del Verbo.<br>\nLa necessit\u00e0 di vivere nel mondo porta con s\u00e9 il rischio di adeguarsi a comportamenti che non sono quelli voluti dal Pastore.<br>\nGiovanni ricorda che in questo compito arduo non siamo soli. Lo Spirito ci aiuter\u00e0, se lo vorremo ascoltare, a discernere, nel mondo, il comportamento necessario perch\u00e9 i fedeli testimonino il Risorto davanti a tutti.<br>\nIl pi\u00f9 grande peccato \u00e8 l'odio, esatto contrario dell'amore: in un mondo ingiusto, il giusto non pu\u00f2 che subire la sorte dell'odio, del rifiuto, dell'esclusione. Ges\u00f9 lo aveva ripetutamente annunciato: \u201cVi mando come pecore in mezzo ai lupi\u201d.", "\ud83e\udd14 <b>Per riflettere</b><br>\nDio Padre \u00e8 luce ed \u00e8 nella luce attraverso il Figlio e lo Spirito santo, non come fossero tre luci diverse; sono infatti un'unica e medesima luce per essenza, secondo un modo di essere che risplende di triplice splendore. (Massimo il Confessore, <i>A Talassio</i> 8)", "\ud83d\ude4f <b>Preghiera finale</b><br>\nSpirito Santo,<br>\nfuoco che purifichi, scaldi, illumini,<br>\nti preghiamo di entrare nella nostra vita<br>\nper infondere in noi coraggio e speranza.<br>\nSe a volte, come singoli e come Chiesa,<br>\nsiamo tiepidi e pavidi,<br>\ndacci la forza di lottare<br>\nper costruire vera pace e unit\u00e0 profonda.<br>\nCi sia di aiuto la preghiera di tutti i nostri fratelli<br>\nche affrontano anche oggi il dolore della divisione e della persecuzione<br>\nper testimoniare il tuo amore."]}