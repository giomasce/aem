{"day": 19, "month": 4, "year": 2024, "weekday": 5, "date_str": "venerd\u00ec 19 aprile 2024", "quotes": "At 9,1-20; Sal 116", "quote_vangelo": "secondo Giovanni (6,52-59)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "", "preghiniz": "Genti tutte, lodate il Signore,\npopoli tutti, cantate la sua lode.\nPerch\u00e9 forte \u00e8 il suo amore per noi\ne la fedelt\u00e0 del Signore dura per sempre.\n<i>(Salmo 116)</i>", "vangelo": "In quel tempo, i Giudei si misero a discutere aspramente fra loro: \u00abCome pu\u00f2 costui darci la sua carne da mangiare?\u00bb.\nGes\u00f9 disse loro: \u00abIn verit\u00e0, in verit\u00e0 io vi dico: se non mangiate la carne del Figlio dell'uomo e non bevete il suo sangue, non avete in voi la vita. Chi mangia la mia carne e beve il mio sangue ha la vita eterna e io lo risusciter\u00f2 nell'ultimo giorno. Perch\u00e9 la mia carne \u00e8 vero cibo e il mio sangue vera bevanda. Chi mangia la mia carne e beve il mio sangue rimane in me e io in lui. Come il Padre, che ha la vita, ha mandato me e io vivo per il Padre, cos\u00ec anche colui che mangia me vivr\u00e0 per me.\nQuesto \u00e8 il pane disceso dal cielo; non \u00e8 come quello che mangiarono i padri e morirono. Chi mangia questo pane vivr\u00e0 in eterno\u00bb.\nGes\u00f9 disse queste cose, insegnando nella sinagoga a Caf\u00e0rnao.", "medita": "Questo brano del Vangelo bisogna crederlo per Fede. Se ci fermiamo solo all'aspetto materiale del mangiare la carne e del bere il sangue, non se ne esce, non si va da nessuna parte! Occorre superare tale atteggiamento materiale e considerare quello che Ges\u00f9 ci vuole dire: essere tutt'uno con Lui per avere cos\u00ec la vita eterna.\nGes\u00f9 ci propone un parallelo: i padri che si sfamarono con la manna mandata da Dio morirono; coloro che crederanno in Lui avranno la vita eterna. Questo accostamento \u00e8 emblematico e apre il nostro animo e il nostro cuore ad una dimensione completamente nuova, sconvolgente ed entusiasmante. Mentre i padri nel deserto ebbero la manna per soddisfare solo un bisogno materiale, Ges\u00f9 dona invece, per chi crede in Lui, la vita eterna come derivazione dal Padre \u201cche ha la vita\u201d portata a noi da Ges\u00f9 che vive per il Padre.", "riflettere": "Cristo \u00e8 l\u00ec, nella Bibbia che tieni a \u201cprendere polvere\u201d in casa, nel tabernacolo della chiesa vicina alla tua abitazione in cui, per un'intera settimana, non entri, ed \u00e8 desideroso di farsi mangiare da te: ora sta a te decidere se entrare veramente in intimit\u00e0 con Lui. Lui lo desidera ma, ovviamente, non lo impone.", "preghfin": "Signore Ges\u00f9, tu che hai detto \u00abMio cibo \u00e8 fare la volont\u00e0 di Dio\u00bb,\naiutami a superare le paure e le angosce legate ai momenti\nnei quali la vita mi appare un enigma incomprensibile\nperch\u00e9 con Te possa dire: \u00abEccomi Signore, io vengo per fare la tua volont\u00e0\u00bb.\nQuando sono ferito da accuse ingiuste, umiliato da giudizi sommari,\ndemotivato dall'ingratitudine, mortificato dai fallimenti,\nprivato della possibilit\u00e0 di difendermi, vienimi vicino,\nabbracciami con la stessa passione con la quale\nhai aperto le tue braccia sulla croce\ne stringimi a te perch\u00e9 possa appartenerti per sempre.\nVieni a vivere in me, abitami con la tua presenza, il mio corpo sia la tua casa.\nDonami fede per lottare contro la paura,\nla speranza per rialzarmi dopo ogni caduta e la carit\u00e0 per vincere la morte.\n<i>(Don Pasquale Giordano)</i>"}