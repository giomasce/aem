{"day": 30, "month": 4, "year": 2024, "weekday": 2, "date_str": "marted\u00ec 30 aprile 2024", "quotes": "At 14,19-28; Sal 144", "quote_vangelo": "secondo Giovanni (14,27-31a)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "", "preghiniz": "Ti lodino, Signore, tutte le tue opere\ne ti benedicano i tuoi fedeli.\nDicano la gloria del tuo regno\ne parlino della tua potenza.\nPer far conoscere agli uomini le tue imprese\ne la splendida gloria del tuo regno.\nIl tuo regno \u00e8 un regno eterno,\nil tuo dominio si estende per tutte le generazioni.\nCanti la mia bocca la lode del Signore\ne benedica ogni vivente il suo santo nome,\nin eterno e per sempre.\n<i>(Salmo 114)</i>", "vangelo": "In quel tempo, disse Ges\u00f9 ai suoi discepoli: \u00abVi lascio la pace, vi do la mia pace. Non come la d\u00e0 il mondo, io la do a voi.\nNon sia turbato il vostro cuore e non abbia timore. Avete udito che vi ho detto: \u201cVado e torner\u00f2 da voi\u201d. Se mi amaste, vi rallegrereste che io vado al Padre, perch\u00e9 il Padre \u00e8 pi\u00f9 grande di me. Ve l'ho detto ora, prima che avvenga, perch\u00e9, quando avverr\u00e0, voi crediate.\nNon parler\u00f2 pi\u00f9 a lungo con voi, perch\u00e9 viene il pr\u00ecncipe del mondo; contro di me non pu\u00f2 nulla, ma bisogna che il mondo sappia che io amo il Padre, e come il Padre mi ha comandato, cos\u00ec io agisco\u00bb.", "medita": "Grande promessa, quella che Ges\u00f9 fa ai suoi discepoli: la Pace. Il dono che il Signore lascia ha in s\u00e9 qualcosa di molto semplice, eppure mai perfettamente posseduto dagli uomini.\nMa la pace che il Signore ci promette, non \u00e8 semplicemente l'assenza di conflitti, n\u00e9 quella situazione di apparente tranquillit\u00e0, segnata da una costante tensione, che si vive durante il tempo dei dittatori. \u00abPace! Shal\u00f2m!\u00bb \u00e8 il saluto abituale che ancora oggi ci si scambia in Terra Santa. \u00c8 l'augurio di felicit\u00e0, pienezza, salute, buona vita che due persone che si vogliono bene si scambiano.\nL'uomo \u00e8 una realt\u00e0 complessa: si saluta augurandosi la pienezza della pace, ma investe tante energie in piccole e grandi guerre quotidiane per emergere. Rifiutando la pace, si sceglie sempre la morte: la pace non \u00e8 sottomissione, ingiustizia, paura, ma libert\u00e0, giustizia, fiducia nell'uomo. La pace \u00e8 un dono di Dio che va custodito con grande cura, come tutti i doni.\nQuanto ancora siamo lontani da questa realt\u00e0! La Chiesa stessa, purtroppo troppe volte lacerata da gelosie, invidie, ricatti, non diventa luogo di pace: in quante occasioni lo scandalo del litigio e dell'invidia nelle nostre comunit\u00e0, allontana le persone che si affacciano alla vita parrocchiale.\nNon c'\u00e8 via per la pace sulla via della sicurezza: la Pace infatti va \u201cosata\u201d, \u00e8 l'unico grande rischio e mai e poi mai pu\u00f2 essere assicurata. Pace \u00e8 il contrario di sicurezza, esigere sicurezze significa essere diffidenti e a sua volta tale diffidenza genera la guerra.", "riflettere": "Se il mondo conoscesse e mettesse in pratica la pace che Ges\u00f9 ci ha insegnato non ci sarebbero pi\u00f9 le guerre. Prendiamo queste parole del Vangelo per fare le pulizie di primavera dentro di noi. Facciamo mentalmente la lista delle persone contro le quali abbiamo qualcosa e cominciamo a perdonarle, per poi andare con cuore puro e sincero a perdonarle con il nostro sguardo, il nostro sorriso, le nostre parole. Forse non cambieremo il mondo, ma daremo un insegnamento ai nostri interlocutori cercando di essere il miglior esempio.", "preghfin": "Signore, fa di me uno strumento della tua pace:\ndove \u00e8 odio, fa ch'io porti amore; dove \u00e8 offesa, ch'io porti il perdono;\ndove \u00e8 discordia, ch'io porti la fede; dove \u00e8 l'errore, ch'io porti la Verit\u00e0;\ndove \u00e8 la disperazione, ch'io porti la speranza; dove \u00e8 tristezza, ch'io porti la gioia;\ndove sono le tenebre, ch'io porti la luce.\nOh! Maestro, fa che io non cerchi tanto\ndi essere compreso, quanto di comprendere;\ndi essere amato, quanto di amare.\nPoich\u00e9 \u00e8 dando, che si riceve, perdonando che si \u00e8 perdonati,\nmorendo che si risuscita a Vita Eterna. Amen.\n<i>(San Francesco d'Assisi)</i>"}