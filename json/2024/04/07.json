{"day": 7, "month": 4, "year": 2024, "weekday": 7, "date_str": "domenica 7 aprile 2024", "quotes": "At 4,32-35; Sal 117; 1Gv 5,1-6", "quote_vangelo": "secondo Giovanni (20,19-31)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "Domenica della Divina Misericordia\n(Domenica in Albis)\nSalterio: seconda settimana\nSan Giovanni Battista de la Salle", "preghiniz": "Grida di giubilo e di vittoria,\nnelle tende dei giusti:\nla destra del Signore ha fatto meraviglie,\nla destra del Signore si \u00e8 innalzata,\nla destra del Signore ha fatto meraviglie.\nNon morir\u00f2, rester\u00f2 in vita\ne annunzier\u00f2 le opere del Signore.\nIl Signore mi ha provato duramente,\nma non mi ha consegnato alla morte.\nApritemi le porte della giustizia:\nvoglio entrarvi e rendere grazie al Signore.\n<i>(Salmo 117)</i>", "vangelo": "La sera di quel giorno, il primo della settimana, mentre erano chiuse le porte del luogo dove si trovavano idiscepoli per timore dei Giudei, venne Ges\u00f9, stette in mezzo e disse loro: \u00abPace a voi!\u00bb. Detto questo, mostr\u00f2 loro le mani e il fianco. E i discepoli gioirono al vedere il Signore.\nGes\u00f9 disse loro di nuovo: \u00abPace a voi! Come il Padre ha mandato me, anche io mando voi\u00bb. Detto questo, soffi\u00f2 e disse loro: \u00abRicevete lo Spirito Santo. A coloro a cui perdonerete i peccati, saranno perdonati; a coloro a cui non perdonerete, non saranno perdonati\u00bb.\nTommaso, uno dei Dodici, chiamato D\u00ecdimo, non era con loro quando venne Ges\u00f9. Gli dicevano gli altri discepoli: \u00abAbbiamo visto il Signore!\u00bb. Ma egli disse loro: \u00abSe non vedo nelle sue mani il segno dei chiodi e non metto il mio dito nel segno dei chiodi e non metto la mia mano nel suo fianco, io non credo\u00bb.\nOtto giorni dopo i discepoli erano di nuovo in casa e c'era con loro anche Tommaso. Venne Ges\u00f9, a porte chiuse, stette in mezzo e disse: \u00abPace a voi!\u00bb. Poi disse a Tommaso: \u00abMetti qui il tuo dito e guarda le mie mani; tendi la tua mano e mettila nel mio fianco; e non essere incredulo, ma credente!\u00bb. Gli rispose Tommaso: \u00abMio Signore e mio Dio!\u00bb. Ges\u00f9 gli disse: \u00abPerch\u00e9 mi hai veduto, tu hai creduto; beati quelli che non hanno visto e hanno creduto!\u00bb.\nGes\u00f9, in presenza dei suoi discepoli, fece molti altri segni che non sono stati scritti in questo libro. Ma questi sono stati scritti perch\u00e9 crediate che Ges\u00f9 \u00e8 il Cristo, il Figlio di Dio, e perch\u00e9, credendo, abbiate la vita nel suo nome.", "medita": "\u00c8 la sera di Pasqua, la sera della vita che non \u00e8 morta, che non muore, eppure i discepoli si trovano rinchiusi, per paura. Ges\u00f9 non teme di arrivare a incontrarci mentre tutto \u00e8 chiuso, anzi, sceglie proprio quel momento come privilegiato: dal buio alla luce attraverso il buio, senza paura di assumere tutta la nostra umanit\u00e0, a partire dalla sua, perch\u00e9 lo riconosciamo presente. Ges\u00f9 ci incontra mostrandoci mani e fianco: per dirci, concretamente, che la resurrezione non \u00e8 cancellazione della morte, ma la vita che c'\u00e8 nonostante la morte.\nDai segni di questo attraversamento misterioso e fiducioso, la vita guarita porta la pace: guarigione che genera guarigione. La chiamata che schiude la pace di Cristo \u00e8 pratica, alla portata di tutti: che non rimanga dono timido ma sia elargita agli altri, perch\u00e9, come il Padre, anche Ges\u00f9 manda noi.\nTommaso era assente, e, umanamente, non crede: la sua resistenza \u00e8 tutta sete di umanit\u00e0, che Ges\u00f9 scorge, accoglie e valorizza. Per questo ritorna, le porte sempre chiuse, a testimoniarci che l'Amore non quantifica, non riflette, ma si spende tutto perch\u00e9 sia riflesso. Torna quando Tommaso c'\u00e8: il Risorto sempre viene, e, se non ci siamo, torna quando il nostro cuore \u00e8 presente e disposto alla vita. Ecco che il cuore di Tommaso si rende disponibile all'incontro; Ges\u00f9 non condanna la sua fede fragile, ma lo esorta a una beatitudine pi\u00f9 grande. Vero uomo, vero Dio, Maestro della fede: sono sempre con voi, anche quando non mi vedete, anche prima che mi vediate.", "riflettere": "L'esperienza di Tommaso \u00e8 talvolta quella di ciascuno di noi. Spesso la nostra fede vacilla, ma questa fragilit\u00e0, se accolta, pu\u00f2 portare grandi doni: un'apertura pi\u00f9 consapevole all'incontro con il Signore, una pi\u00f9 piena docilit\u00e0 alla sua Parola. Come vivo la mia incredulit\u00e0?", "preghfin": "La risurrezione di Ges\u00f9 non \u00e8 il finale lieto di una bella favola,\nnon \u00e8 l'happy ending di un film;\nma \u00e8 l'intervento di Dio Padre l\u00e0 dove si infrange la speranza umana.\nNel momento nel quale tutto sembra perduto, nel momento del dolore,\nnel quale tante persone sentono come il bisogno di scendere dalla croce,\n\u00e8 il momento pi\u00f9 vicino alla risurrezione.\nLa notte diventa pi\u00f9 oscura proprio prima che incominci il mattino,\nprima che incominci la luce.\nNel momento pi\u00f9 oscuro interviene Dio e risuscita.\n<i>(Papa Francesco, udienza generale del 16 aprile 2014)</i>"}