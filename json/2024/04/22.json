{"day": 22, "month": 4, "year": 2024, "weekday": 1, "date_str": "luned\u00ec 22 aprile 2024", "quotes": "At 11,1-18; Sal 41-42", "quote_vangelo": "secondo Giovanni (10,1-10)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "", "preghiniz": "Come la cerva anela ai corsi d'acqua,\ncos\u00ec l'anima mia anela a te, o Dio.\nL'anima mia ha sete di Dio, del Dio vivente:\nquando verr\u00f2 e vedr\u00f2 il volto di Dio?\nManda la tua luce e la tua verit\u00e0:\nsiano esse a guidarmi,\nmi conducano alla tua santa montagna,\nalla tua dimora.\nVerr\u00f2 all'altare di Dio,\na Dio, mia gioiosa esultanza.\nA te canter\u00f2 sulla cetra,\nDio, Dio mio.", "vangelo": "In quel tempo, Ges\u00f9 disse: \u00abIn verit\u00e0, in verit\u00e0 io vi dico: chi non entra nel recinto delle pecore dalla porta, ma vi sale da un'altra parte, \u00e8 un ladro e un brigante. Chi invece entra dalla porta, \u00e8 pastore delle pecore. Il guardiano gli apre e le pecore ascoltano la sua voce: egli chiama le sue pecore, ciascuna per nome, e le conduce fuori. E quando ha spinto fuori tutte le sue pecore, cammina davanti a esse, e le pecore lo seguono perch\u00e9 conoscono la sua voce. Un estraneo invece non lo seguiranno, ma fuggiranno via da lui, perch\u00e9 non conoscono la voce degli estranei\u00bb.\nGes\u00f9 disse loro questa similitudine, ma essi non capirono di che cosa parlava loro.\nAllora Ges\u00f9 disse loro di nuovo: \u00abIn verit\u00e0, in verit\u00e0 io vi dico: io sono la porta delle pecore. Tutti coloro che sono venuti prima di me, sono ladri e briganti; ma le pecore non li hanno ascoltati. Io sono la porta: se uno entra attraverso di me, sar\u00e0 salvato; entrer\u00e0 e uscir\u00e0 e trover\u00e0 pascolo. Il ladro non viene se non per rubare, uccidere e distruggere; io sono venuto perch\u00e9 abbiano la vita e l'abbiano in abbondanza\u00bb.", "medita": "Secondo la pratica pastorizia in uso nella Palestina di Ges\u00f9, pi\u00f9 greggi di pastori diversi confluivano alla sera in un unico recinto controllato da un guardiano. Al mattino i pastori tornavano a prendere le proprie pecore per portarle al pascolo e in questa circostanza, per agevolare la selezione, ogni pastore ricorreva ad un particolare richiamo vocale che il proprio gregge era addestrato a riconoscere.\nNella prima similitudine del brano che stiamo leggendo il recinto assicura una protezione da ladri e briganti che cercano di scavalcare la recinzione per uccidere le pecore, senza passare dalla porta controllata dal guardiano. Ma \u00e8 anche un luogo di reclusione che evoca l'oppressione religiosa imposta al popolo dai farisei. Da questa reclusione il pastore, che qui rappresenta la figura di Ges\u00f9, fa uscire le sue pecore per condurle verso la libert\u00e0 e il nutrimento dei pascoli. A differenza degli altri pastori, Ges\u00f9 non si fa riconoscere con il richiamo dalle sue pecore, ma \u00e8 Lui stesso a chiamarle \u00abciascuna per nome\u00bb. E invece di camminare come gli altri pastori dietro al suo gregge, per sospingerlo al pascolo e controllare che nessuna pecora si allontani, Ges\u00f9 cammina davanti, lasciando libera ogni pecora di seguirlo o meno.\nLa seconda similitudine, presentata dall'evangelista come esplicativa della prima, appare in realt\u00e0 decisamente innovativa. Ges\u00f9, infatti, assimila s\u00e9 stesso non pi\u00f9 al pastore ma alla porta. La sua azione salvifica che assicura \u00abvita in abbondanza\u00bb non \u00e8 pi\u00f9, quindi, legata ad un'azione continuativa, come la sequela della similitudine precedente, ma ad un unico atto: quello di attraversare la porta/Ges\u00f9! Ed \u00e8 proprio questo l'atto che si compie chiedendo e ricevendo il sacramento del Battesimo.", "riflettere": "E questa \u00e8 la volont\u00e0 di colui che mi ha mandato, che io non perda nulla di quanto egli mi ha dato, ma lo risusciti nell'ultimo giorno. Questa infatti \u00e8 la volont\u00e0 del Padre mio, che chiunque vede il Figlio e crede in lui abbia la vita eterna; io lo risusciter\u00f2 nell'ultimo giorno. (Gv 6, 39--40)", "preghfin": "Signore Ges\u00f9, invoco il tuo aiuto per essere una tua pecora\ne ricevere le tue cure di pastore,\nper non allontanarmi mai dal tuo amore,\nper star lontano da ladri e briganti\nche vogliono distogliermi dal seguirti,\nper riconoscere e seguire la tua voce."}