{"day": 10, "month": 4, "year": 2024, "weekday": 3, "date_str": "mercoled\u00ec 10 aprile 2024", "quotes": "At 5,17-26; Sal 33", "quote_vangelo": "secondo Giovanni (3,16-21)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "", "preghiniz": "Quanto \u00e8 prezioso il tuo amore, o Dio!\nSi rifugiano gli uomini all'ombra delle tue ali,\nsi saziano dell'abbondanza della tua casa:\ntu li disseti al torrente delle tue delizie.\n\u00c8 in te la sorgente della vita,\nalla tua luce vediamo la luce.\nRiversa il tuo amore su chi ti riconosce,\nla tua giustizia sui retti di cuore.\nNon mi raggiunga il piede dei superbi\ne non mi scacci la mano dei malvagi.\n<i>(Salmo 36)</i>", "vangelo": "In quel tempo, Ges\u00f9 disse a Nicod\u00e8mo: \u00abDio ha tanto amato il mondo da dare il Figlio unigenito, perch\u00e9 chiunque crede in lui non vada perduto, ma abbia la vita eterna. Dio, infatti, non ha mandato il Figlio nel mondo per condannare il mondo, ma perch\u00e9 il mondo sia salvato per mezzo di lui. Chi crede in lui non \u00e8 condannato; ma chi non crede \u00e8 gi\u00e0 stato condannato, perch\u00e9 non ha creduto nel nome dell'unigenito Figlio di Dio. E il giudizio \u00e8 questo: la luce \u00e8 venuta nel mondo, ma gli uomini hanno amato pi\u00f9 le tenebre che la luce, perch\u00e9 le loro opere erano malvagie. Chiunque infatti fa il male, odia la luce, e non viene alla luce perch\u00e9 le sue opere non vengano riprovate. Invece chi fa la verit\u00e0 viene verso la luce, perch\u00e9 appaia chiaramente che le sue opere sono state fatte in Dio\u00bb.", "medita": "Il dialogo tra Ges\u00f9 e il fariseo Nicodemo \u00e8 incentrato sulla questione del Regno di Dio e della vita eterna. La sezione del Vangelo di oggi fornisce la risposta: \u00abDio ha tanto amato il mondo da dare il Figlio unigenito, perch\u00e9 chiunque crede in lui non vada perduto, ma abbia la vita eterna\u00bb. L'inizio della nostra salvezza, perci\u00f2, non risiede in noi; infatti \u00abnon siamo stati noi ad amare Dio, ma \u00e8 lui che ha amato noi\u00bb (1Gv 4, 10). Dio ci ama di un amore incondizionato, nonostante le nostre fragilit\u00e0, al punto da sacrificare il proprio Figlio Unigenito pe la nostra salvezza. E questa consiste proprio nel credere nel \u00abnome\u00bb di Ges\u00f9, cio\u00e8 nel convincerci che Ges\u00f9 pu\u00f2 davvero liberarci da ogni male, se solo scegliamo di avere fiducia in lui. Per questo chi crede non \u00e8 condannato, mentre chi non crede ha gi\u00e0 ricevuto la sua condanna, perch\u00e9 si \u00e8 volontariamente separato da Dio, e la separazione da Dio \u00e8 la perdita di tutti i beni che si trovano presso di lui. Il giudizio si compie nella nostra quotidianit\u00e0: Ges\u00f9 in passato \u00e8 disceso sulla terra, in futuro torner\u00e0 per il giudizio finale, ma nel presente ci invita a chiedere perdono per i peccati (non \u00e8 mai troppo tardi per pentirsi) e a comportarci in modo da essergli graditi.\nIn questo non ci lascia soli, perch\u00e9 il Signore, nostra luce, ci ha rivelato il suo Vangelo e ci aiuta, per mezzo dello Spirito Santo, a comprendere cosa ci \u00e8 richiesto. La luce, tuttavia, rende anche evidente se una persona sta agendo bene o male. Il cristiano \u00e8 dunque invitato a cercare nel Vangelo la luce che illumini la sua via, e allo stesso tempo ad agire nel modo migliore possibile, affinch\u00e9 quella stessa luce non lo colga in errore. In questo consiste il \u00abfare la verit\u00e0\u00bb (contrapposto a \u00abfare il male\u00bb): agire come Ges\u00f9 ci insegna nel Vangelo e testimoniare agli altri il nostro ben operare.", "riflettere": "\u00abGettiamo via le opere delle tenebre e indossiamo le armi della luce. Comportiamoci onestamente, come in pieno giorno\u00bb (Rm 13, 12--13). A questo ci invitano l'apostolo Paolo e il Vangelo odierno, a non nasconderci nelle nostre tenebre, ma a pentirci sinceramente dei nostri errori e a tentare di capire e di fare \u00abci\u00f2 che \u00e8 gradito al Signore\u00bb (Ef 5, 10). Dio non \u00e8 un giudice severo, ma un padre amorevole, che ci esorta a operare nella nostra quotidianit\u00e0 nel modo migliore.", "preghfin": "Sii propizio ai tuoi piccoli figli, maestro, padre e guida d'Israele.\nConcedi a noi, che seguiamo i tuoi precetti, di realizzare la somiglianza dell'immagine\ne di sperimentare, per quanto possiamo, la bont\u00e0 di Dio, giudice non crudele.\nAccordaci questo: di vivere nella tua pace, di essere trasferiti nella tua citt\u00e0,\ndi attraversare senza esserne sommersi i flutti del peccato,\ndi essere trasportati in tranquillit\u00e0\ndallo Spirito Santo e dalla Sapienza indicibile.\n<i>(Clemente Alessandrino, </i>Pedagogo<i> III 12, 101)</i>"}