{"day": 3, "month": 4, "year": 2024, "weekday": 3, "date_str": "mercoled\u00ec 3 aprile 2024", "quotes": "At 3,1-10; Sal 104", "quote_vangelo": "secondo Luca (24,13-35)", "curatore": "Centro Diocesano per le Vocazioni di Pisa, Serra Club di Cascina e di Pisa", "prevangelo": "", "indications": "", "preghiniz": "Rendete grazie al Signore e invocate il suo nome, proclamate fra i popoli le sue opere.\nA lui cantate, a lui inneggiate, meditate tutte le sue meraviglie. [\u2026]\nCercate il Signore e la sua potenza, ricercate sempre il suo volto.\nRicordate le meraviglie che ha compiuto, i suoi prodigi e i giudizi della sua bocca,\nvoi, stirpe di Abramo, suo servo, figli di Giacobbe, suo eletto.\n<i>(Salmo 104)</i>", "vangelo": "Ed ecco, in quello stesso giorno, [il primo della settimana], due [dei discepoli] erano in cammino per un villaggio di nome \u00c8mmaus, distante circa undici chilometri da Gerusalemme, e conversavano tra loro di tutto quello che era accaduto.\nMentre conversavano e discutevano insieme, Ges\u00f9 in persona si avvicin\u00f2 e camminava con loro. Ma i loro occhi erano impediti a riconoscerlo. Ed egli disse loro: \u00abChe cosa sono questi discorsi che state facendo tra voi lungo il cammino?\u00bb. Si fermarono, col volto triste; uno di loro, di nome Cl\u00e8opa, gli rispose: \u00abSolo tu sei forestiero a Gerusalemme! Non sai ci\u00f2 che vi \u00e8 accaduto in questi giorni?\u00bb. Domand\u00f2 loro: \u00abChe cosa?\u00bb. Gli risposero: \u00abCi\u00f2 che riguarda Ges\u00f9, il Nazareno, che fu profeta potente in opere e in parole, davanti a Dio e a tutto il popolo; come i capi dei sacerdoti e le nostre autorit\u00e0 lo hanno consegnato per farlo condannare a morte e lo hanno crocifisso. Noi speravamo che egli fosse colui che avrebbe liberato Israele; con tutto ci\u00f2, sono passati tre giorni da quando queste cose sono accadute. Ma alcune donne, delle nostre, ci hanno sconvolti; si sono recate al mattino alla tomba e, non avendo trovato il suo corpo, sono venute a dirci di aver avuto anche una visione di angeli, i quali affermano che egli \u00e8 vivo. Alcuni dei nostri sono andati alla tomba e hanno trovato come avevano detto le donne, ma lui non l'hanno visto\u00bb.\nDisse loro: \u00abStolti e lenti di cuore a credere in tutto ci\u00f2 che hanno detto i profeti! Non bisognava che il Cristo patisse queste sofferenze per entrare nella sua gloria?\u00bb. E, cominciando da Mos\u00e8 e da tutti i profeti, spieg\u00f2 loro in tutte le Scritture ci\u00f2 che si riferiva a lui.\nQuando furono vicini al villaggio dove erano diretti, egli fece come se dovesse andare pi\u00f9 lontano. Ma essi insistettero: \u00abResta con noi, perch\u00e9 si fa sera e il giorno \u00e8 ormai al tramonto\u00bb. Egli entr\u00f2 per rimanere con loro. Quando fu a tavola con loro, prese il pane, recit\u00f2 la benedizione, lo spezz\u00f2 e lo diede loro. Allora si aprirono loro gli occhi e lo riconobbero. Ma egli spar\u00ec dalla loro vista. Ed essi dissero l'un l'altro: \u00abNon ardeva forse in noi il nostro cuore mentre egli conversava con noi lungo la via, quando ci spiegava le Scritture?\u00bb.\nPartirono senza indugio e fecero ritorno a Gerusalemme, dove trovarono riuniti gli Undici e gli altri che erano con loro, i quali dicevano: \u00abDavvero il Signore \u00e8 risorto ed \u00e8 apparso a Simone!\u00bb.\nEd essi narravano ci\u00f2 che era accaduto lungo la via e come l'avevano riconosciuto nello spezzare il pane.", "medita": "I protagonisti di questo brano sono due discepoli: di loro sappiamo solo che uno si chiama Cleopa, null'altro. Dalla descrizione delle loro azioni riusciamo per\u00f2 a comprendere benissimo il loro stato d'animo. In questo momento di sgomento i loro piedi servono solo a fuggire, la loro bocca per litigare, i loro occhi per non vedere se non i propri deliri, il volto \u00e8 scuro, il cuore bradicardico nel credere, ma palpitante per tutte le loro fantasie, la testa \u00e8 \u201csenza testa\u201d. In questo momento la loro vita va in direzione contraria, fugge da Gerusalemme, dal centro della vita.\nEcco, \u00e8 in loro che avviene il vero miracolo. Attraverso cosa? Dapprima tramite l'ascolto della Parola che durante tutto il tragitto Ges\u00f9 spiega. Ed in particolare cosa decide di spiegare di tutta la Scrittura? Proprio la Sua Passione. Pian piano comincia a scaldarsi il cuore, si riempie la testa e finalmente si aprono gli occhi e i due discepoli riconoscono il Signore allo spezzare del pane. A questo punto fanno ritorno a Gerusalemme cambiati, \u201crisorti\u201d a nuova vita. I piedi servono ormai per tornare alla comunit\u00e0 e per fare il cammino stesso di Ges\u00f9. La bocca serve ora per annunciare il Regno di Dio. Gli occhi servono ora per riconoscere la presenza viva del Signore nel povero e nel fratello. Il cuore \u00e8 incapace di resistere all'Amore ricevuto dal Padre e destinato ad essere condiviso. Questo \u00e8 l'effetto del Vangelo.\nQuesto \u00e8 il miracolo che ogni domenica dovrebbe essere capitato in ciascuno di noi in questi anni, leggendo il Vangelo, e ricevendo l'Eucaristia. Abbiamo incontrato il Vivente nella sua Parola e nel Pane e ci ha fatti passare dalla morte alla vita, dalla desolazione, dalla tristezza alla luce, alla gioia, alla comunione con gli altri.", "riflettere": "Quando hai riconosciuto il Volto del Signore? Quando qualcuno ha riconosciuto nel tuo agire il Volto del Risorto?", "preghfin": "Non ti vedo, Signore, perch\u00e9 i miei occhi sono orientati dove tu non sei.\nAprimi gli occhi e il cuore, perch\u00e9 sappia accogliere i segnali della tua presenza.\nAprimi gli occhi perch\u00e9 sappia vederti negli occhi\ndi un bambino e nella luce dorata del mattino.\nAprimi gli occhi perch\u00e9 possa vederti dove due o tre persone sono riunite nel tuo nome.\nAprimi gli occhi perch\u00e9 possa vederti sotto gli stracci di un barbone\ne nell'angoscia dei senza casa.\nAprimi gli occhi perch\u00e9 sappia decifrare i segni del tempo e leggerli\ncome indicazione del tuo progetto di salvezza, pensato particolarmente per me.\n<i>(Averardo Dini)</i>"}