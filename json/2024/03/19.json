{"day": 19, "month": 3, "year": 2024, "weekday": 2, "date_str": "marted\u00ec 19 marzo 2024", "quotes": "2Sam 7,4-5a.12-14a.16; Sal 88; Rm 4,13.16-18.22", "quote_vangelo": "secondo Matteo (1,16.18-21.24a)", "curatore": "Pasqua Cocomazzi", "prevangelo": "", "indications": "San Giuseppe", "preghiniz": "Maria, Sposa delle nozze eterne,\nche canti le meraviglie compiute dallo Sposo\nnell'umilt\u00e0 della Tua storia e della nostra,\na Te affidiamo pensieri, parole e opere di ogni nostro giorno,\nperch\u00e9 siano tutti pensieri di pace, parole di speranza,\nopere di giustizia e carit\u00e0 dolcissima.\nAiutaci a cantare con la vita il Tuo Magnificat,\nesultando in ogni tempo in Colui che \u00e8 nostro Salvatore\ned effonde la sua misericordia su quelli che lo temono.\nAmen.", "vangelo": "Giacobbe gener\u00f2 Giuseppe, lo sposo di Maria, dalla quale \u00e8 nato Ges\u00f9, chiamato Cristo.\nCos\u00ec fu generato Ges\u00f9 Cristo: sua madre Maria, essendo promessa sposa di Giuseppe, prima che andassero a vivere insieme si trov\u00f2 incinta per opera dello Spirito Santo. Giuseppe suo sposo, poich\u00e9 era uomo giusto e non voleva accusarla pubblicamente, pens\u00f2 di ripudiarla in segreto.\nMentre per\u00f2 stava considerando queste cose, ecco, gli apparve in sogno un angelo del Signore e gli disse: \u00abGiuseppe, figlio di Davide, non temere di prendere con te Maria, tua sposa. Infatti il bambino che \u00e8 generato in lei viene dallo Spirito Santo; ella dar\u00e0 alla luce un figlio e tu lo chiamerai Ges\u00f9: egli infatti salver\u00e0 il suo popolo dai suoi peccati\u00bb.\nQuando si dest\u00f2 dal sonno, Giuseppe fece come gli aveva ordinato l'angelo del Signore.", "medita": "Dio cammina nella storia nel nascondimento di un Bambino e alla testa di questo nuovo, piccolo \u201cpopolo\u201d pone la Santa Famiglia, la Chiesa e un nuovo modello di patriarca, Giuseppe.\nPer ancorare Ges\u00f9 alla storia degli uomini, Dio sceglie \u201cun giusto\u201d, Giuseppe, l'uomo che in silenzio sa attendere e quando \u00e8 del tutto spoglio di s\u00e9, la Parola, improvvisa e sconvolgente, lo raggiunge nel sonno e nel sogno, quel tempo dove ogni azione cede il passo all'attesa, quel tempo in cui il progetto personale fa spazio all'accoglienza.\nUn uomo che non fa rumore per dare spazio all'ascolto, compie un rivoluzionario atto di fiducia che contrasta con il buon senso, ma non con l'amore, contrasta con la ragionevolezza, ma non con il desiderio.\nGiuseppe, pur non avendo fisicamente generato Ges\u00f9, svolge la missione di padre e ci mostra che la paternit\u00e0 intesa come responsabilit\u00e0 nasce dall'incontro tra la libert\u00e0 del genitore e la potentissima fragilit\u00e0 del figlio. Giuseppe, sposo di Maria, si sottrae alla logica del dominio e del possesso e assume su di se quella storia enigmatica, vedendo la santit\u00e0 e l'azione dello Spirito l\u00e0 dove si poteva vedere solo il peccato. Giuseppe \u00e8 l'uomo di fede che non fugge la realt\u00e0, ma la assume e la significa nella fede, riconosce in tutto un evento di Dio, il compimento della storia di salvezza, riconosce che gli eventi che ha davanti possono essere letti alla luce delle parole di Isaia: \u201cIl Signore stesso vi dar\u00e0 un segno\u201d.\nProviamo a rimanere, in silenzio, davanti al Signore, semplicemente disponendo il cuore all'ascolto di Lui, con il solo desiderio di udire la Sua voce, di scorgere la Sua volont\u00e0. Allora verr\u00e0 il momento nel quale una Parola, mai prima udita, si imprimer\u00e0 nella nostra mente, con una forza sconosciuta, con lo splendore di una luce mai vista, con la dolcezza di un gusto che non \u00e8 di questo mondo.", "riflettere": "Fin dai primi anni di vita amava il silenzio. Il silenzio gli parlava pi\u00f9 nitidamente della voce. Esigeva sempre la medesima cosa: attendere. Accanto scorreva la vita, irrequieta e rumorosa. Cadevano tante parole inutili, tante lamentele pronunciate alla leggera, tante assicurazioni che in verit\u00e0 non significavano nulla. Stava confitto in quello scorrere con il suo silenzio, come un sasso nell'alveo del torrente. Attendeva, anche se a dire il vero non sapeva che cosa. Attendeva ci\u00f2 che gli doveva il silenzio. (Jan Dobraczinski, <i>L'ombra del Padre</i>)", "preghfin": "San Giuseppe, eletto da Dio per essere lo sposo purissimo di Maria e il padre putativo di Ges\u00f9,\nintercedi per noi che ci rivolgiamo a te.\nTu che fosti il fedele custode della sacra famiglia,\nbenedici e proteggi la nostra famiglia e tutte le famiglie cristiane.\nTu che hai sperimentato nella vita la prova, la fatica e la stanchezza,\naiuta tutti i lavoratori e tutti i sofferenti.\nTu che avesti la grazia di morire tra le braccia di Ges\u00f9 e di Maria,\nassisti e conforta tutti i moribondi.\nTu che sei il patrono della santa Chiesa,\nintercedi per il Papa, i Vescovi e tutti i fedeli sparsi nel mondo,\nspecialmente per coloro che sono oppressi\ne che soffrono persecuzione per il nome di Cristo."}