{"day": 15, "month": 3, "year": 2024, "weekday": 5, "date_str": "venerd\u00ec 15 marzo 2024", "quotes": "Sap 2,1a.12-22; Sal 33", "quote_vangelo": "secondo Giovanni (7,1-2.10.25-30)", "curatore": "Pasqua Cocomazzi", "prevangelo": "", "indications": "", "preghiniz": "\u00c8 diventato per noi una condanna dei nostri pensieri;\nci \u00e8 insopportabile solo al vederlo,\nperch\u00e9 la sua vita non \u00e8 come quella degli altri,\ne del tutto diverse sono le sue strade.\nSiamo stati considerati da lui moneta falsa,\ne si tiene lontano dalle nostre vie come da cose impure.\nProclama beata la sorte finale dei giusti\ne si vanta di avere Dio per padre.\n<i>(Sapienza 2, 14--16)</i>", "vangelo": "In quel tempo, Ges\u00f9 se ne andava per la Galilea; infatti non voleva pi\u00f9 percorrere la Giudea, perch\u00e9 i Giudei cercavano di ucciderlo. Si avvicinava intanto la festa dei Giudei, quella delle Capanne. Quando i suoi fratelli salirono per la festa, vi sal\u00ec anche lui: non apertamente, ma quasi di nascosto.\nAlcuni abitanti di Gerusalemme dicevano: \u00abNon \u00e8 costui quello che cercano di uccidere? Ecco, egli parla liberamente, eppure non gli dicono nulla. I capi hanno forse riconosciuto davvero che egli \u00e8 il Cristo? Ma costui sappiamo di dov'\u00e8; il Cristo invece, quando verr\u00e0, nessuno sapr\u00e0 di dove sia\u00bb.\nGes\u00f9 allora, mentre insegnava nel tempio, esclam\u00f2: \u00abCerto, voi mi conoscete e sapete di dove sono. Eppure non sono venuto da me stesso, ma chi mi ha mandato \u00e8 veritiero, e voi non lo conoscete. Io lo conosco, perch\u00e9 vengo da lui ed egli mi ha mandato\u00bb.\nCercavano allora di arrestarlo, ma nessuno riusc\u00ec a mettere le mani su di lui, perch\u00e9 non era ancora giunta la sua ora.", "medita": "Il tempo, ormai, si \u00e8 fatto breve, e le parole e i gesti di Ges\u00f9, sempre pi\u00f9 tersi e trasparenti, rispondono all'urgenza di raccontare dell'amore con cui Dio vuole amare l'umanit\u00e0. Tutto sembra diventare chiaro, Ges\u00f9 non fugge, non ha paura, andr\u00e0 fino in fondo e lo far\u00e0 per la nostra salvezza, per non perdere nessuno di noi, cammina con determinazione dentro gli avvenimenti, anche i pi\u00f9 pericolosi e sale, ancora una volta, a Gerusalemme.\nSa che \u00e8 il suo tempo per annunciare e da questo non pu\u00f2 fuggire, anche se sa che non \u00e8 ancora giunta la sua ora. Sa che la messe nei campi non \u00e8 ancora matura, non si pu\u00f2 ancora mietere il grano perch\u00e9 possa essere raccolto e macinato fino a diventare farina, quella farina che impastata e fatta lievitare con lievito di amore, e poi cotta col fuoco dello Spirito, diventa quel Pane di vita che \u00e8 Dio che si fa mangiare da noi; da tutti noi, nessuno escluso, per la nostra salvezza. Sa che l'uva non \u00e8 ancora matura per essere vendemmiata, raccolta, pigiata e poi fatta fermentare perch\u00e9 possa diventare vino, quel vino tanto essenziale da significare il dono di una vita per la salvezza di tutti, quei tutti che sono invitati a berlo per potere ricevere la vita di Dio in loro.\nLa progressiva rivelazione della sua identit\u00e0 si scontra con una crescente e ostinata chiusura che scatena la reazione di coloro che si sentono minacciati dalla Sua presenza, dal fatto che Lui vive in un modo diverso. Questa tensione accompagna la storia. Tensione tra i progetti umani e il disegno salvifico di Dio. La mente umana fa fatica a conciliare questi due aspetti che sembrano escludersi a vicenda. Eppure \u00e8 cos\u00ec: il mondo \u00e8 un teatro di libert\u00e0, ma misteriosamente non sfugge di mano a Dio. Arriver\u00e0 l'ora in cui Ges\u00f9 verr\u00e0 ucciso, ma neppure l\u00ec la libert\u00e0 degli uomini soffocher\u00e0 il progetto di Dio perch\u00e9 \u00abdalle sue ferite noi siamo stati guariti\u00bb.", "riflettere": "Non \u00e8 ancora tempo per la mietitura e per la vendemmia, \u00e8 tempo di testimoniare una libera fedelt\u00e0 alla vita, con mitezza e misericordia. Non si tratta di false perfezioni, non si tratta di giustificare le nostre imperfezioni, si tratta invece di trattare i nostri limiti come povert\u00e0, le nostre ferite come feritoie aperte al dono della grazia.", "preghfin": "Da sempre e per sempre tu sei.\nE noi, come lucciole nelle tenebre, quali segnali emettiamo,\nlontani anni-luce dalla Tua Gloria?\nVapore o riflessi di un miraggio, farfalle notturne i nostri pensieri,\nfiato corto, l'esistenza, cos\u00ec poco, per non dire un nulla,\nse non fosse per quell'incavo in cui annidare la nostra fiducia:\nla dolcezza della Tua grande mano aperta.\n<i>(Gilles Baudry)</i>"}