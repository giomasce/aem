{"day": 31, "month": 3, "year": 2024, "weekday": 7, "date_str": "domenica 31 marzo 2024", "quotes": "At 10,34a.37-43; Sal 117; Col 3,1-4 <i>opp</i> 1Cor 5,6-8", "quote_vangelo": "secondo Giovanni (20,1-9)", "curatore": "Pasqua Cocomazzi", "prevangelo": "", "indications": "Pasqua di Resurrezione\nTempo di Pasqua", "preghiniz": "Signore Ges\u00f9, in questo giorno di Pasqua,\nti ringraziamo per il dono della vita eterna che ci hai dato con la tua risurrezione.\nTi chiediamo di guidarci sulla strada della fede e della speranza,\nper poter vivere ogni giorno nella tua luce.\nTi preghiamo di donarci la forza di amare come tu hai amato,\ndi perdonare come tu hai perdonato e di servire come tu hai servito.\nAiutaci a diffondere il tuo messaggio di pace e di giustizia in ogni angolo del mondo.\nSignore, ti affidiamo la nostra vita e quella di tutti coloro che amiamo.\nTi chiediamo di benedirci e di proteggerci sempre,\ndi accompagnarci nel cammino della vita e di donarci la tua pace. Amen.", "vangelo": "Il primo giorno della settimana, Maria di M\u00e0gdala si rec\u00f2 al sepolcro di mattino, quando era ancora buio, e vide che la pietra era stata tolta dal sepolcro.\nCorse allora e and\u00f2 da Simon Pietro e dall'altro discepolo, quello che Ges\u00f9 amava, e disse loro: \u00abHanno portato via il Signore dal sepolcro e non sappiamo dove l'hanno posto!\u00bb.\nPietro allora usc\u00ec insieme all'altro discepolo e si recarono al sepolcro. Correvano insieme tutti e due, ma l'altro discepolo corse pi\u00f9 veloce di Pietro e giunse per primo al sepolcro. Si chin\u00f2, vide i teli posati l\u00e0, ma non entr\u00f2.\nGiunse intanto anche Simon Pietro, che lo seguiva, ed entr\u00f2 nel sepolcro e osserv\u00f2 i teli posati l\u00e0, e il sudario \u2013 che era stato sul suo capo \u2013 non posato l\u00e0 con i teli, ma avvolto in un luogo a parte.\nAllora entr\u00f2 anche l'altro discepolo, che era giunto per primo al sepolcro, e vide e credette. Infatti non avevano ancora compreso la Scrittura, che cio\u00e8 egli doveva risorgere dai morti.", "medita": "Non \u00e8 pi\u00f9 dove l'abbiamo sepolto. Non \u00e8 nel sepolcro di una fede stanca e spenta, di preghiere ripetitive e stantie, delle apparenze da salvare, dei vizi privati e delle pubbliche virt\u00f9.\nLui, cos\u00ec infinitamente libero, cos\u00ec meravigliosamente Figlio, Lui, Donatore dello Spirito che d\u00e0 vita non poteva essere prigioniero della morte, e se Lui \u00e8 risorto non c'\u00e8 niente di cos\u00ec lontano che non possa riavvicinarsi, niente di cos\u00ec perduto che non possa essere recuperato; niente di cos\u00ec assurdo che non trovi finalmente un senso.\nE se \u201cnon \u00e8 qui\u201d, allora dov'\u00e8? Chi ha tolto la pietra dal sepolcro? Se lo chiede Maria di M\u00e0gdala giunta al sepolcro per piangere Ges\u00f9 morto, muovendosi nel buio della ristrettezza degli orizzonti di comprensione umana che al massimo giunge alla morte, e che, quando constata l'assenza del corpo, nel dolore, prova ad elaborare il lutto.\nSe lo chiede Pietro giunto al Sepolcro, e se lo chiede il discepolo che Ges\u00f9 amava che all'udire questa notizia corse al Sepolcro vuoto \u00absforzandosi\u00bb, come dice l'apostolo Paolo, di \u00abcercare le cose di lass\u00f9, dove \u00e8 Cristo, seduto alla destra di Dio; a rivolgere il pensiero alle cose di lass\u00f9, non a quelle della terra\u00bb (Col 3, 1--2).\nIl sepolcro vuoto, la pietra tolta, le bende e il sudario \u00abnon posato l\u00e0 con i teli, ma avvolto in un luogo a parte\u00bb, l'assenza di un corpo non sono prove scientifiche della risurrezione di Ges\u00f9, ma sono indizi, che possono essere decifrati come segni inconfutabili della Risurrezione solo se si compie il balzo nella Fede, il balzo che trasforma l'orizzonte dell'esistenza sorretto da una irrinunciabile dimensione di speranza.\nLui \u00e8 vivo e siede alla destra del Padre, con il suo corpo risorto e glorioso, intercedendo per noi: \u00e8 vivo con quelle mani trapassate, con quel cuore aperto. \u00c8 vivo e operante nella sua chiesa che lotta con coraggio per il Vangelo, \u00e8 vivo nell'Eucarestia che riceviamo, \u00e8 vivo in ogni sacerdote che in suo nome la celebra, che assolve, che battezza. \u00c8 vivo nel cuore di ogni cristiano, che coraggiosamente annuncia la sua fede in Ges\u00f9 Risorto.", "riflettere": "Come per i discepoli che non si \u00e8 fermarono a quel sepolcro e andarono oltre, anche per noi ci siano strade che sembrano senza uscita ma che in realt\u00e0 si aprono con pazienza a visioni nuove. La Pasqua di Ges\u00f9 sia anche la nostra Pasqua che ci chiede di vivere con speranza e responsabilit\u00e0, perch\u00e9 non siamo esseri viventi il cui orizzonte \u00e8 la morte, ma esseri mortali il cui orizzonte \u00e8 la vita.", "preghfin": "Signore, che nessun nuovo mattino venga ad illuminare la mia vita\nsenza che il mio pensiero si volga alla tua Resurrezione\ne senza che in spirito io vada, con i miei poveri profumi,\nverso il sepolcro vuoto dell'orto!\nChe ogni mattino sia per me mattino di Pasqua!\nChe ognuno dei miei risvegli sia un risveglio alla tua presenza vera,\nun incontro pasquale con Cristo nell'orto, questo Cristo talvolta inatteso.\nChe ogni episodio della giornata sia un momento in cui io\nti senta chiamarmi per nome come chiamasti Maria!\nConcedimi allora di voltarmi verso di te.\nConcedimi con una parola sola ma con tutto il cuore, di rispondere: \u201cMaestro!\u201d.\n<i>(Don Giovanni Moioli)</i>"}