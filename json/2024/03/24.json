{"day": 24, "month": 3, "year": 2024, "weekday": 7, "date_str": "domenica 24 marzo 2024", "quotes": "Is 50,4-7; Sal 21; Fil 2,6-11; Mc 14,1-15,47", "quote_vangelo": "secondo Marco (11,1-10) (<i>opp</i> Gv 12,12-16)", "curatore": "Pasqua Cocomazzi", "prevangelo": "Riportiamo il Vangelo letto durante la Processione delle Palme", "indications": "Domenica delle Palme", "preghiniz": "Questo \u00e8 il giorno fatto dal Signore: rallegriamoci ed esultiamo in esso.\nDona, Signore, la tua salvezza, dona, Signore, la vittoria!\nBenedetto colui che viene nel nome del Signore.\nVi benediciamo dalla casa del Signore; Dio, il Signore \u00e8 nostra luce.\nOrdinate il corteo con rami frondosi fino ai lati dell'altare.\nSei tu il mio Dio e ti rendo grazie, sei il mio Dio e ti esalto.\nCelebrate il Signore, perch\u00e9 \u00e8 buono: perch\u00e9 eterna \u00e8 la sua misericordia.\n<i>(Salmo 118)</i>", "vangelo": "Quando furono vicini a Gerusalemme, verso B\u00e8tfage e Bet\u00e0nia, presso il monte degli Ulivi, mand\u00f2 due dei suoi discepoli e disse loro: \u00abAndate nel villaggio di fronte a voi e subito, entrando in esso, troverete un puledro legato, sul quale nessuno \u00e8 ancora salito. Slegatelo e portatelo qui. E se qualcuno vi dir\u00e0: \u201cPerch\u00e9 fate questo?\u201d, rispondete: \u201cIl Signore ne ha bisogno, ma lo rimander\u00e0 qui subito\u201d\u00bb.\nAndarono e trovarono un puledro legato vicino a una porta, fuori sulla strada, e lo slegarono. Alcuni dei presenti dissero loro: \u00abPerch\u00e9 slegate questo puledro?\u00bb. Ed essi risposero loro come aveva detto Ges\u00f9. E li lasciarono fare.\nPortarono il puledro da Ges\u00f9, vi gettarono sopra i loro mantelli ed egli vi sal\u00ec sopra. Molti stendevano i propri mantelli sulla strada, altri invece delle fronde, tagliate nei campi. Quelli che precedevano e quelli che seguivano, gridavano: \u00abOsanna! Benedetto colui che viene nel nome del Signore! Benedetto il Regno che viene, del nostro padre Davide! Osanna nel pi\u00f9 alto dei cieli!\u00bb.", "medita": "Il trionfo di Ges\u00f9 a Gerusalemme non \u00e8 che il preannuncio del suo martirio sulla Croce: non a caso i sacerdoti nella Domenica delle Palme indossano i paramenti rossi, colore della commemorazione dei martiri. Sulla Via per la Croce Ges\u00f9 dimostra piena conformit\u00e0 alla volont\u00e0 del Padre: quando gli fu chiesto di rimanere nell'ombra nacque in una fredda grotta della piccola Betlemme, e oggi si lascia portare in trionfo. Ora che \u00e8 giunta l'ora, Ges\u00f9 lascia Gerico, luogo simbolo della potenza della Fede e della provvidenza di Dio, ed entra a Gerusalemme, la sua passione, la sposa per cui vivere e morire.\nLa folla acclamante offre sete e porpore, lini e tele finissime; un asino fiero, fedele e obbediente sostiene Ges\u00f9 in un valoroso trotto; Ges\u00f9 che avanza, consapevole che il suo vero trionfo avr\u00e0 il segno e il peso della Croce e che le palme si trasformeranno in flagelli, i rami di ulivo in spine e le acclamazioni in crudeli scherni.\nGes\u00f9 si avvicina alla citt\u00e0 della nostra anima cavalcando le cose di tutti i giorni: chi crede, chi lo osanna conservando il dubbio, chi tace, chi \u00e8 privo di una tunica come Lui, chi \u00e8 oppresso sotto il peso di una croce, chi vive la ferocia della guerra e muore come Lui.\nLe stesse mani che oggi stringono il ramo di ulivo, simbolo della salvezza dopo la tragedia del diluvio universale, segno di riappacificazione e purificazione del mondo, presto si apriranno per armarsi di fruste, lance, martelli e chiodi.\nCi viene chiesto di riappacificarci tra di noi: oggi \u00e8 la domenica della Misericordia, del perdono, della riconciliazione e per poter vivere la settima Santa e per poter farci scorticare dal peso della Croce, fino a sanguinare, \u00e8 necessario avere un cuore senza ombre, la mente accesa, occhi aperti almeno fino a quando \u201cil velo del tempio si squarcer\u00e0 in due da cima a fondo, la terra si scuoter\u00e0, le rocce si spezzeranno\u201d (Mt 27, 51).\nDi fronte a questo dramma cerchiamo di farci prendere anche noi da un po' di timore, cos\u00ec da essere pi\u00f9 pronti nella fede, e assieme al centurione ammettere: \u201cDavvero costui era Figlio di Dio!\u201d (Mt 27, 54).", "riflettere": "In questa Settimana Santa proviamo a stimolare tutti i nostri sensi, non trascuriamo nessun gesto, nessuna parola, nessuna emozione. Qui c'\u00e8 tutto il senso della vita.", "preghfin": "Veramente mio amato Ges\u00f9,\nVoi fate l'ingresso in un'altra Gerusalemme, mentre entrate nell'anima mia.\nGerusalemme non si mut\u00f2 avendovi ricevuto, anzi divenne pi\u00f9 barbara, perch\u00e9 vi crocifisse.\nAh, non permettete mai tale sciagura,\nche io vi riceva e, rimanendo in me tutte le passioni e le male abitudini contratte, divenga peggiore!\nMa vi prego col pi\u00f9 intimo del cuore, che vi degniate annientarle e distruggerle totalmente,\nmutandomi il cuore, la mente e la volont\u00e0, che siano sempre rivolti ad amarvi,\nservirvi e glorificarvi in questa vita, per poi goderne nell'altra eternamente.\n<i>(preghiera francescana)</i>"}