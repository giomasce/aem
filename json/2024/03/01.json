{"day": 1, "month": 3, "year": 2024, "weekday": 5, "date_str": "venerd\u00ec 1 marzo 2024", "quotes": "Gn 37,3-4.12-13a.17b-28; Sal 104", "quote_vangelo": "secondo Matteo (21,33-43.45-46)", "curatore": "Pasqua Cocomazzi", "prevangelo": "", "indications": "Tempo di quaresima\nSalterio: seconda settimana", "preghiniz": "Il Signore chiam\u00f2 la carestia su quella terra, togliendo il sostegno del pane.\nDavanti a loro mand\u00f2 un uomo, Giuseppe, venduto come schiavo.\nGli strinsero i piedi con ceppi, il ferro gli serr\u00f2 la gola,\nfinch\u00e9 non si avver\u00f2 la sua parola\ne l'oracolo del Signore ne prov\u00f2 l'innocenza.\nIl re mand\u00f2 a scioglierlo, il capo dei popoli lo fece liberare;\nlo costitu\u00ec signore del suo palazzo,\ncapo di tutti i suoi averi.\n<i>(Salmo 104)</i>", "vangelo": "In quel tempo, Ges\u00f9 disse ai capi dei sacerdoti e agli anziani del popolo: \u00abAscoltate un'altra parabola: c'era un uomo che possedeva un terreno e vi piant\u00f2 una vigna. La circond\u00f2 con una siepe, vi scav\u00f2 una buca per il torchio e costru\u00ec una torre. La diede in affitto a dei contadini e se ne and\u00f2 lontano.\nQuando arriv\u00f2 il tempo di raccogliere i frutti, mand\u00f2 i suoi servi dai contadini a ritirare il raccolto. Ma i contadini presero i servi e uno lo bastonarono, un altro lo uccisero, un altro lo lapidarono.\nMand\u00f2 di nuovo altri servi, pi\u00f9 numerosi dei primi, ma li trattarono allo stesso modo. Da ultimo mand\u00f2 loro il proprio figlio dicendo: \u201cAvranno rispetto per mio figlio!\u201d. Ma i contadini, visto il figlio, dissero tra loro: \u201cCostui \u00e8 l'erede. Su, uccidiamolo e avremo noi la sua eredit\u00e0!\u201d. Lo presero, lo cacciarono fuori dalla vigna e lo uccisero.\nQuando verr\u00e0 dunque il padrone della vigna, che cosa far\u00e0 a quei contadini?\u00bb. Gli risposero: \u00abQuei malvagi, li far\u00e0 morire miseramente e dar\u00e0 in affitto la vigna ad altri contadini, che gli consegneranno i frutti a suo tempo\u00bb.\nE Ges\u00f9 disse loro: \u00abNon avete mai letto nelle Scritture: \u201cLa pietra che i costruttori hanno scartato \u00e8 diventata la pietra d'angolo; questo \u00e8 stato fatto dal Signore ed \u00e8 una meraviglia ai nostri occhi\u201d? Perci\u00f2 io vi dico: a voi sar\u00e0 tolto il regno di Dio e sar\u00e0 dato a un popolo che ne produca i frutti\u00bb.\nUdite queste parabole, i capi dei sacerdoti e i farisei capirono che parlava di loro. Cercavano di catturarlo, ma ebbero paura della folla, perch\u00e9 lo considerava un profeta.", "medita": "Ecco la mirabile e feconda storia dell'amore di Dio per la sua vigna, il popolo di Israele, la Chiesa, l'umanit\u00e0 tutta, il Regno che il Signore ha edificato con tutto ci\u00f2 che noi, frettolosamente, tendiamo a rifiutare.\nFa tutto il necessario perch\u00e9 non vi manchi nulla, dopo di che ce la consegna e se ne va, lasciandoci piena libert\u00e0 nel gestirla; l'unica cosa che domanda \u00e8 la sua parte di raccolto, e a pensarci bene dare amore e chiedere amore in cambio non \u00e8 una pretesa ingiusta o esagerata.\nA quella sequenza di gesti di bont\u00e0 come piantare, circondare, scavare, costruire, si oppone un crescendo di incomprensibile ostilit\u00e0 fatta di percosse, lapidazioni e uccisioni dei profeti di turno inviati dal padrone che non si arresta nemmeno di fronte al Figlio. Ecco l'amore che non si arrende, ecco la scandalosa follia di un amore sovrabbondante sino al punto di mettere a rischio il proprio figlio, prefigurazione dell'imminente passione di Ges\u00f9: <i>\u201cDa ultimo mand\u00f2 loro il proprio figlio, avranno sicuramente riguardo\u201d</i>.\nGes\u00f9, il Figlio dell'uomo disprezzato e ucciso fuori le mura \u00e8 la pietra scartata che diventa testata d'angolo di una nuova visione di salvezza, una vendemmia abbondante di giustizia, di pace, di tenerezza, di cura di s\u00e9 e del creato. Nella costruzione della nostra vita siamo spesso tentati di scartare Dio proprio come una pietra, la pietra d'angolo, una pietra a \u201celle\u201d apparentemente inutile ma che diventa essenziale nel momento in cui vogliamo unire due muri perpendicolari. Ges\u00f9 \u00e8 la \u201ctestata d'angolo\u201d della nostra vita se incominciamo ad aprirci all'idea di divenire \u201caltro\u201d, che c'\u00e8 un altro \u201cmuro\u201d da unire. Se incominciamo a pensarci come persone in cammino, uomini in divenire, allora comprendiamo quanto \u00e8 rivoluzionario l'invito di un Dio che si fa uomo. Davanti a Dio non c'\u00e8 spreco, il Suo sguardo illumina ci\u00f2 che non ha pi\u00f9 valore agli occhi del mondo, Dio trasforma i nostri pesi in colonne portanti, le nostre ferite in varchi di speranza.\n\u201cUdite queste parabole, i capi dei sacerdoti e i farisei capirono che parlava di loro\u201d, di noi.", "riflettere": "In questi giorni di Quaresima sta a noi decidere se rimanere prigionieri di una cultura dello scarto, che rischia di impoverire la nostra vita, oppure avventurarci nello spazio di una condivisione sempre possibile. Anzitutto quella con la nostra povert\u00e0, luogo per eccellenza dove possiamo tornare a ricevere ci\u00f2 che, per orgoglio e per invidia, abbiamo scartato e che la Misericordia del Signore ci restituisce.", "preghfin": "Padre buono, unisci noi tutti nell'unico amore.\nAccanto a Cristo, pietra preziosa, costruiamo la Chiesa, il tempio di Dio.\nImpegno, incontri, sorrisi, gioia, entusiasmo, amore ricevuto e donato,\nfraterna amicizia, dolore condiviso: tutto ti offriamo in sacrificio vivente.\nSpirito Santo, amore forte sulle nostre chiusure, vieni in pienezza!\nRendi noi tutti operosi costruttori della tua casa.\nSaremo tua casa. Fino all'eterno domani quando, con gioia, in danza fraterna,\nabiteremo insieme nella festa di luce.\nAmen."}