{"day": 29, "month": 1, "year": 2024, "weekday": 1, "date_str": "luned\u00ec 29 gennaio 2024", "quotes": "2Sam 15,13-14.30;16,5-13a; Sal 3", "quote_vangelo": "secondo Marco (5,1-20)", "curatore": "Barbara Pandolfi", "prevangelo": "", "indications": "", "preghiniz": "Al cominciar del giorno, Dio, ti chiamo.\nAiutami a pregare e a raccogliere i miei pensieri su di te; da solo non sono capace.\nC'\u00e8 buio in me, in Te invece c'\u00e8 luce; sono solo, ma tu non m'abbandoni;\nnon ho coraggio, ma Tu mi sei d'aiuto; sono inquieto, ma in Te c'\u00e8 la pace;\nc'\u00e8 amarezza in me, in Te pazienza; non capisco le tue vie, ma tu sai qual \u00e8 la mia strada.\nPadre del cielo, siano lode e grazie a Te per la quiete della notte,\nsiano lode e grazie a Te per il nuovo giorno.\nSignore, qualunque cosa rechi questo giorno, il tuo nome sia lodato!\n<i>(Dietrich Bonhoeffer)</i>", "vangelo": "In quel tempo, Ges\u00f9 e i suoi discepoli giunsero all'altra riva del mare, nel paese dei Geras\u00e8ni. Sceso dalla barca, subito dai sepolcri gli venne incontro un uomo posseduto da uno spirito impuro.  Costui aveva la sua dimora fra le tombe e nessuno riusciva a tenerlo legato, neanche con catene, perch\u00e9 pi\u00f9 volte era stato legato con ceppi e catene, ma aveva spezzato le catene e spaccato i ceppi, e nessuno riusciva pi\u00f9 a domarlo. Continuamente, notte e giorno, fra le tombe e sui monti, gridava e si percuoteva con pietre.\nVisto Ges\u00f9 da lontano, accorse, gli si gett\u00f2 ai piedi e, urlando a gran voce, disse: \u00abChe vuoi da me, Ges\u00f9, Figlio del Dio altissimo? Ti scongiuro, in nome di Dio, non tormentarmi!\u00bb. Gli diceva infatti: \u00abEsci, spirito impuro, da quest'uomo!\u00bb. E gli domand\u00f2: \u00abQual \u00e8 il tuo nome?\u00bb. \u00abIl mio nome \u00e8 Legione \u2013 gli rispose \u2013 perch\u00e9 siamo in molti\u00bb. E lo scongiurava con insistenza perch\u00e9 non li cacciasse fuori dal paese.\nC'era l\u00e0, sul monte, una numerosa mandria di porci al pascolo. E lo scongiurarono: \u00abMandaci da quei porci, perch\u00e9 entriamo in essi\u00bb. Glielo permise. E gli spiriti impuri, dopo essere usciti, entrarono nei porci e la mandria si precipit\u00f2 gi\u00f9 dalla rupe nel mare; erano circa duemila e affogarono nel mare.\nI loro mandriani allora fuggirono, portarono la notizia nella citt\u00e0 e nelle campagne e la gente venne a vedere che cosa fosse accaduto. Giunsero da Ges\u00f9, videro l'indemoniato seduto, vestito e sano di mente, lui che era stato posseduto dalla Legione, ed ebbero paura. Quelli che avevano visto, spiegarono loro che cosa era accaduto all'indemoniato e il fatto dei porci. Ed essi si misero a pregarlo di andarsene dal loro territorio.\nMentre risaliva nella barca, colui che era stato indemoniato lo supplicava di poter restare con lui. Non glielo permise, ma gli disse: \u00abVa' nella tua casa, dai tuoi, annuncia loro ci\u00f2 che il Signore ti ha fatto e la misericordia che ha avuto per te\u00bb. Egli se ne and\u00f2 e si mise a proclamare per la Dec\u00e0poli quello che Ges\u00f9 aveva fatto per lui e tutti erano meravigliati.", "medita": "Riprendendo la lettura continuata di Marco, ci troviamo davanti ad un altro uomo posseduto da uno spirito impuro, anzi da molti spiriti. Questa volta la sua situazione \u00e8 molto pi\u00f9 difficile. Mentre l'uomo del primo capitolo lo abbiamo troviamo nella sinagoga di Cafarnao, con gli altri, questo uomo vive tra i sepolcri, costretto a vagare notte e giorno, gridando e percuotendosi con pietre. Nessuno pu\u00f2 contenerlo e avvicinarlo. Vive fuori da ogni contesto sociale, in un luogo impuro per la mentalit\u00e0 ebraica, un luogo di non vita, di morte. Cos\u00ec come aveva descritto Isaia coloro che, lontani da Dio, erano idolatri: \u00abAbitano nei sepolcri, passano la notte in nascondigli, mangiano carne suina e cibi impuri\u2026 bruciano incenso sui morti e sui colli insultano il Signore\u00bb. (65, 4.7). Per di pi\u00f9 la regione stessa, quella della Decapoli, \u00e8 terra prevalentemente pagana, pertanto anch'essa impura.\nSpazi, tuttavia, dove Ges\u00f9 non teme di arrivare; ci ricorda il testo che sceso dalla barca, dai sepolcri gli venne incontro un uomo\u2026 Ges\u00f9 non si tiene lontano n\u00e9 dall'impurit\u00e0 del luogo, n\u00e9 tanto meno da quella dell'uomo. Ges\u00f9 \u00e8 venuto per liberare, per donare un lieto annuncio a tutti, per mostrare che il Regno di Dio \u00e8 davvero presente.\nI porci presenti, anch'essi animali impuri, entro i quali sembrano entrare questi spiriti impuri, precipitano in mare. Non a caso. Proprio il mare \u00e8, infatti, nella tradizione biblica il luogo dove l'ordine creatore di Dio non ha posto fine al caos. \u00c8 visto come un abisso pieno di mostri e di male.\nEbbene in tutto questo contesto di impurit\u00e0 e di male, c'\u00e8 un uomo. A lui guarda Ges\u00f9. Se i mandriani guardano al guadagno perduto, se la gente ha paura, se il luogo \u00e8 impuro\u2026 il Maestro vede e guarda l'uomo. Il male ancora una volta \u00e8 vinto e l'uomo tormentato \u00e8 restituito alla sua piena dignit\u00e0, anzi diventa un discepolo, che ascolta la parola e che vorrebbe seguire il Signore: \u00abvidero l'indemoniato seduto, vestito e sano di mente\u00bb. Un segno, in quella terra, che niente \u00e8 impuro, che niente \u00e8 perduto, che nessuno \u00e8 abbandonato.", "riflettere": "Sappiamo vedere, nelle complesse vicende del nostro tempo, il volto dell'uomo, il volto di ogni uomo, il volto dei fratelli anche quando sono sfigurati?", "preghfin": "O Re della pace, dacci la tua pace e perdona i nostri peccati.\nAllontana i nemici della Chiesa e custodiscila, affinch\u00e9 non venga meno.\nL'Emmanuele nostro Dio\n\u00e8 in mezzo a noi nella gloria del Padre e dello Spirito Santo.\nCi benedica e purifichi il nostro cuore\ne risani le malattie dell'anima e del corpo.\nTi adoriamo, o Cristo,\ncon il tuo Padre buono e lo Spirito Santo,\nperch\u00e9 sei venuto e ci hai salvati.\n<i>(preghiera copta)</i>"}