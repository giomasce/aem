{"day": 14, "month": 1, "year": 2024, "weekday": 7, "date_str": "domenica 14 gennaio 2024", "quotes": "1Sam 3,3b-10.19; Sal 39; 1Cor 6,13c-15a.17-20", "quote_vangelo": "secondo Giovanni (1,35-42)", "curatore": "Barbara Pandolfi", "prevangelo": "", "indications": "Salterio: seconda settimana", "preghiniz": "O Spirito di Dio Illuminami, fammi capire la mia missione in questa vita!\nDammi il gusto della verit\u00e0, chiarisci a me stesso chi sono veramente.\nFammi capace di fedelt\u00e0, dammi fortezza per impegnare tutte le mie facolt\u00e0 e risorse,\nper impiegare tutti i miei talenti, per spendere e, se necessario,\nconsumare tutta la vita nella missione ricevuta.\nO Spirito Santo, dammi coscienza lieta e grata di essere da te protetto;\nfammi sentire la gioia profonda di essere da te amato e di poter amare con generosit\u00e0.\nOrienta i miei desideri e la mia immaginazione a seguire Cristo\ne ad accogliere la santa e bella volont\u00e0 del Padre. Amen.", "vangelo": "In quel tempo Giovanni stava con due dei suoi discepoli e, fissando lo sguardo su Ges\u00f9 che passava, disse: \u00abEcco l'agnello di Dio!\u00bb. E i suoi due discepoli, sentendolo parlare cos\u00ec, seguirono Ges\u00f9.\nGes\u00f9 allora si volt\u00f2 e, osservando che essi lo seguivano, disse loro: \u00abChe cosa cercate?\u00bb. Gli risposero: \u00abRabb\u00ec \u2013 che, tradotto, significa maestro \u2013, dove dimori?\u00bb. Disse loro: \u00abVenite e vedrete\u00bb. Andarono dunque e videro dove egli dimorava e quel giorno rimasero con lui; erano circa le quattro del pomeriggio.\nUno dei due che avevano udito le parole di Giovanni e lo avevano seguito, era Andrea, fratello di Simon Pietro. Egli incontr\u00f2 per primo suo fratello Simone e gli disse: \u00abAbbiamo trovato il Messia\u00bb \u2013 che si traduce Cristo \u2013 e lo condusse da Ges\u00f9. Fissando lo sguardo su di lui, Ges\u00f9 disse: \u00abTu sei Simone, il figlio di Giovanni; sarai chiamato Cefa\u00bb, che significa Pietro.", "medita": "In questa domenica si interrompe la lettura del vangelo di Marco, che ci accompagna nei giorni feriali, ma si continua la riflessione sulla chiamata di alcuni discepoli, cos\u00ec come proposta dal vangelo di Giovanni. In questo caso non sembra essere Ges\u00f9 a chiamare, ma Giovanni a \u201cmandare\u201d, indicando colui che tutti attendevano. A loro Ges\u00f9 pone una domanda molto semplice: \u00abCosa cercate?\u00bb. La risposta pu\u00f2 sembrare apparentemente banale: \u00abRabb\u00ec\u2014che, tradotto, significa maestro\u2014, dove dimori?\u00bb.\nI due lo riconoscono come maestro, ma soprattutto, chiedendo dove egli abiti, sembrano cos\u00ec esprimere il desiderio di stare con lui, di dimorare con lui nella sua casa, condividendo la sua vita. Ges\u00f9 accoglie questa richiesta: \u00abVenite e vedete\u00bb.\nBisogna andare e vedere, restare con il Signore, dimorare con lui, nella sua casa, nella sua intimit\u00e0, nella sua quotidianit\u00e0. Un invito importante per coloro che desiderano essere discepoli e comprendere cosa significhi \u201cessere l'agnello di Dio\u201d. Sar\u00e0 necessario un lungo cammino prima che i discepoli comprendano cosa significa che Ges\u00f9 \u00e8 il Messia. Un cammino non sempre facile, che mette in discussioni tante idee e tante attese, eppure un cammino che riempie la vita e le dona senso. Una gioia troppo grande per non raccontarla, coinvolgendo altri, chiamando altri! Molti anni dopo quei due discepoli si ricorderanno con precisione l'ora nella quale hanno incontrato il Signore e lo hanno seguito nella sua vita.", "riflettere": "Ges\u00f9 chiede a Pietro di cambiare nome, fissando lo sguardo su di lui. Lo sguardo del Signore su di noi ci cambia sempre, ci svela la nostra identit\u00e0 pi\u00f9 profonda, in un linguaggio biblico il \u201cnostro nome\u201d. Ci vuole tempo per comprenderlo, come per Pietro, ma l'importante \u00e8 cominciare a lasciarsi guardare dal suo sguardo.", "preghfin": "Ges\u00f9, Figlio di Dio, in cui dimora la pienezza della divinit\u00e0,\nTu chiami tutti battezzati \u201ca prendere il largo\u201d, percorrendo la via della santit\u00e0.\nSuscita nel cuore dei giovani il desiderio di essere\nnel mondo di oggi testimoni della potenza del tuo amore.\nRiempili con il tuo Spirito di fortezza e di prudenza\nche li conduca nel profondo del mistero umano\nperch\u00e9 siano capaci di scoprire la piena verit\u00e0 di s\u00e9 e della propria vocazione.\n<i>(San Giovanni Paolo II)</i>"}