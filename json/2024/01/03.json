{"day": 3, "month": 1, "year": 2024, "weekday": 3, "date_str": "mercoled\u00ec 3 gennaio 2024", "quotes": "1Gv 2,29-3,6; Sal 97", "quote_vangelo": "secondo Giovanni (1,29-34)", "curatore": "Barbara Pandolfi", "prevangelo": "", "indications": "", "preghiniz": "O Spirito dell'Eterno Amore,\nvieni nel mio cuore, rinnovalo\ne rendilo sempre pi\u00f9 come il Cuore di Maria,\naffinch\u00e9 io possa diventare, ora e per sempre,\nTempio e Tabernacolo della Tua Divina presenza.", "vangelo": "In quel tempo, Giovanni, vedendo Ges\u00f9 venire verso di lui, disse: \u00abEcco l'agnello di Dio, colui che toglie il peccato del mondo! Egli \u00e8 colui del quale ho detto: \u201cDopo di me viene un uomo che \u00e8 avanti a me, perch\u00e9 era prima di me\u201d. Io non lo conoscevo, ma sono venuto a battezzare nell'acqua, perch\u00e9 egli fosse manifestato a Israele\u00bb.\nGiovanni testimoni\u00f2 dicendo: \u00abHo contemplato lo Spirito discendere come una colomba dal cielo e rimanere su di lui. Io non lo conoscevo, ma proprio colui che mi ha inviato a battezzare nell'acqua mi disse: \u201cColui sul quale vedrai discendere e rimanere lo Spirito, \u00e8 lui che battezza nello Spirito Santo\u201d. E io ho visto e ho testimoniato che questi \u00e8 il Figlio di Dio\u00bb.", "medita": "Per alcuni giorni la liturgia continua a presentarci la figura di Giovanni il Battista, uno dei personaggi pi\u00f9 significativi dei vangeli. In questa pericope del quarto vangelo, Giovanni, vedendo Ges\u00f9, esclama: \u00abEcco l'agnello di Dio, colui che toglie il peccato del mondo!\u00bb. Una frase che a noi pu\u00f2 sembrare strana, ma che per i contemporanei di Ges\u00f9 e per i rimi cristiani esprimeva gi\u00e0 una affermazione di fede. Rimandava infatti all'agnello pasquale che con il suo sangue aveva liberato gli ebrei schiavi in Egitto, ma soprattutto all'agnello/capro espiatorio che caricato dei peccati del popolo veniva mandato fuori dalle mura della citt\u00e0, per allontanare la punizione divina.\nGiovanni riconosce in Ges\u00f9 colui che veniva a liberare, a salvare, a portare pace. Ancora di pi\u00f9: riconosce in lui il Figlio. La sua fede nasce dalla coerenza della sua vita: inviato a battezzare ha risposto alla chiamata; \u00e8 rimasto aperto a una voce che lo invitava a vedere e riconoscere; ora testimonia quello che ha visto, obbedendo alla Parola che ha sentito, custodito, accolto, vissuto.\nUn altro verbo, tuttavia, \u00e8 importante in questo testo: contemplare: \u00abHo contemplato lo Spirito\u2026\u00bb. Giovanni contempla l'azione dello Spirito che lo guida e che guider\u00e0 sempre Ges\u00f9. Tuttavia il contemplare indica non solo vedere, ma rimanere aperti dinanzi al mistero, alla liberta dello Spirito. Il cammino di Giovanni, che i vangeli ci presentano, testimonia delle sue domande e delle sue fatiche: \u00e8 il cammino di un uomo che segue lo Spirito e si lascia coinvolgere fino in fondo nel suo disegno.", "riflettere": "Giovanni Battista \u00e8 donato anche a noi come modello di un cammino umano illuminato dal Signore. Il cammino di un uomo coerente e coraggioso, che sa rimanere in ricerca. Cosa significa per noi \u00abcontemplare lo Spirito?\u00bb", "preghfin": "Vieni in me, Spirito Santo, Spirito di sapienza:\ndonami lo sguardo e l'udito interiore,\nperch\u00e9 non mi attacchi alle cose materiali\nma ricerchi sempre le realt\u00e0 spirituali.\nVieni in me, Spirito Santo, Spirito dell'amore:\nriversa sempre pi\u00f9 la carit\u00e0 nel mio cuore.\nVieni in me, Spirito Santo, Spirito di verit\u00e0:\nconcedimi di pervenire alla conoscenza della verit\u00e0\nin tutta la sua pienezza.\nVieni in me, Spirito Santo,\nacqua viva che zampilla per la vita eterna:\nfammi la grazia di giungere a contemplare il volto del Padre\nnella vita e nella gioia senza fine. Amen.\n<i>(Sant'Agostino)</i>"}