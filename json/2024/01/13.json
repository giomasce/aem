{"day": 13, "month": 1, "year": 2024, "weekday": 6, "date_str": "sabato 13 gennaio 2024", "quotes": "1Sam 9,1-4.17-19.26a;10,1a; Sal 20", "quote_vangelo": "secondo Marco (2,13-17)", "curatore": "Barbara Pandolfi", "prevangelo": "", "indications": "", "preghiniz": "Signore Ges\u00f9,\nche continui a chiamare con il tuo sguardo d'amore\ntanti giovani e tante giovani,\nche vivono nelle difficolt\u00e0 del mondo odierno,\napri la loro mente riconoscere,\nfra le tante voci che risuonano intorno ad essi,\nla voce inconfondibile,\nmite e potente, che ancora oggi ripete:\n\u201cVieni e seguimi!\u201d.", "vangelo": "In quel tempo, Ges\u00f9 usc\u00ec di nuovo lungo il mare; tutta la folla veniva a lui ed egli insegnava loro. Passando, vide Levi, il figlio di Alfeo, seduto al banco delle imposte, e gli disse: \u00abSeguimi\u00bb. Ed egli si alz\u00f2 e lo segu\u00ec.\nMentre stava a tavola in casa di lui, anche molti pubblicani e peccatori erano a tavola con Ges\u00f9 e i suoi discepoli; erano molti infatti quelli che lo seguivano. Allora gli scribi dei farisei, vedendolo mangiare con i peccatori e i pubblicani, dicevano ai suoi discepoli: \u00abPerch\u00e9 mangia e beve insieme ai pubblicani e ai peccatori?\u00bb.\nUdito questo, Ges\u00f9 disse loro: \u00abNon sono i sani che hanno bisogno del medico, ma i malati; io non sono venuto a chiamare i giusti, ma i peccatori\u00bb.", "medita": "Il passo evangelico di oggi ci presenta la figura di un altro uomo chiamato alla sequela del Signore. Questa volta \u00e8 un uomo che nella mentalit\u00e0 del tempo non \u00e8 certamente degno di essere chiamato, di essere discepolo di un Maestro in Israele. Ges\u00f9 vede oltre, non fa differenza di persona: legge nel cuore, forse intuisce il desiderio profondo di questo uomo, che pure siede al banco delle imposte e lavora per i romani che occupano la Terra santa. Un uomo considerato da tutti un pubblico peccatore.\nEppure questo uomo \u00e8 pronto: si alza immediatamente come se non aspettasse altro. Lascia tutto e segue il Maestro, anzi lo ospita a casa sua. Con lui lascia entrare tutti quelli che vogliono: discepoli e peccatori, pubblicani come lui\u2026 Una grande festa che qualcuno vuole rovinare con la propria presunzione di essere giusto e di poter giudicare gli altri, credendosi migliore. Questi giudicano anche Ges\u00f9 e si chiudono nel loro orgoglio, nella loro presunta autosufficienza. Restano fuori.\nMentre a quella tavola, quel giorno, c'erano i discepoli: uomini imperfetti, certo, ma capaci di grandi aperture, di slanci del cuore, di accogliere il proprio bisogno. Fuori da quella casa restano i \u201cgiusti\u201d, che non sanno accogliere la sorprendente novit\u00e0 che quel Maestro sta inaugurando: un Dio che non pretende uomini giusti (che non esistono), ma che ama tutti a partire da coloro che ne hanno pi\u00f9 bisogno. Un amore che nessuno deve meritare, ma solo accogliere. Un amore che ci trasporta nella gioia della festa di un banchetto e dell'incontro.", "riflettere": "Capita anche a noi, qualche volta, di stare fuori, giudicando gli altri? Capita anche a noi di crederci migliori degli altri, perch\u00e9 ci sentiamo \u201cosservanti\u201d di alcune norme, ma spesso il nostro cuore \u00e8 altrove? Siamo capaci di accogliere un amore gratuito che ci \u00e8 donato?", "preghfin": "Signore, abbi piet\u00e0 di noi:\nin te infatti, abbiamo riposto la nostra fiducia;\nnon ti adirare oltremodo con noi, n\u00e9 ricordare i nostri peccati;\nma, misericordioso come sei, volgi su di noi il tuo sguardo benigno\ne liberaci dai nostri nemici.\nTu infatti sei il nostro Dio e noi siamo il tuo popolo;\ntutti siamo opera delle tue mani ed abbiamo invocato il tuo nome.\nOra e sempre e nei secoli dei secoli. Amen.\n<i>(San Macario il Grande)</i>"}