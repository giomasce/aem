{"day": 17, "month": 1, "year": 2024, "weekday": 3, "date_str": "mercoled\u00ec 17 gennaio 2024", "quotes": "1Sam 17,32-33.37.40-51; Sal 143", "quote_vangelo": "secondo Marco (3,1-6)", "curatore": "Barbara Pandolfi", "prevangelo": "", "indications": "Sant'Antonio abate", "preghiniz": "Signore Ges\u00f9, Tu sei la nostra luce,\nsenza di Te camminiamo nelle tenebre,\nsenza di Te non sappiamo dove andare,\nsenza di Te ogni passo \u00e8 vano,\nsiamo come ciechi.\nSignore Ges\u00f9, apri i nostri occhi e vedremo la luce,\ncos\u00ec i nostri piedi percorreranno la strada in Tua compagnia.\nSignore Ges\u00f9, se Tu ci illumini, noi potremo illuminare.\nTu fai di noi la luce del mondo.", "vangelo": "In quel tempo, Ges\u00f9 entr\u00f2 di nuovo nella sinagoga. Vi era l\u00ec un uomo che aveva una mano paralizzata, e stavano a vedere se lo guariva in giorno di sabato, per accusarlo.\nEgli disse all'uomo che aveva la mano paralizzata: \u00ab\u00c0lzati, vieni qui in mezzo!\u00bb. Poi domand\u00f2 loro: \u00ab\u00c8 lecito in giorno di sabato fare del bene o fare del male, salvare una vita o ucciderla?\u00bb. Ma essi tacevano. E guardandoli tutt'intorno con indignazione, rattristato per la durezza dei loro cuori, disse all'uomo: \u00abTendi la mano!\u00bb. Egli la tese e la sua mano fu guarita.\nE i farisei uscirono subito con gli erodiani e tennero consiglio contro di lui per farlo morire.", "medita": "Inizia gi\u00e0, in questo terzo capitolo del vangelo di Marco, una critica cos\u00ec accesa nei confronti di Ges\u00f9 che diventa motivo per pensare di ucciderlo. Tanti studiosi hanno infatti sottolineato come il secondo vangelo sia \u201cuna lunga introduzione ai racconti della passione\u201d, centro e cuore dell'annuncio fatto da Marco, il vangelo pi\u00f9 antico che la Chiesa ci ha trasmesso.\nFarisei ed erodiani stavano a vedere per coglierlo in fallo, e poi, una volta visto che aveva agito in giorno di sabato, escono subito e tengono consiglio contro di lui. Non lasciano spazio a interrogativi, stupore, domande: hanno gi\u00e0 deciso che deve morire. Non ascoltano neppure la domanda posta da Ges\u00f9. Non \u00e8 possibile fare niente di fronte a tanta durezza. Non vedono, non vogliono vedere, un uomo posto al centro, uscito dall'isolamento, simbolo vivente del vero significato del sabato. Hanno il cuore duro, hanno gi\u00e0 deciso. Eppure fare il bene, salvare una vita, \u00e8 proprio il cuore della Legge, il cuore del giorno del Signore.\nMa c'\u00e8 di pi\u00f9, un messaggio forte anche per noi. \u00c8 bello, infatti, pensare che questo uomo sia posto al centro. Non \u00e8 casuale questa centralit\u00e0. La sua menomazione non lo esclude, anzi, secondo la logica di Ges\u00f9, lo include; non lo rende un uomo punito da Dio, condannato per una colpa. Al contrario proprio lui diventa il segno della forza salvatrice di Dio, il simbolo di un tempo nuovo, il sabato, che Ges\u00f9 \u00e8 venuto a inaugurare perch\u00e9 tutti siano liberati e salvati.", "riflettere": "La malattia non \u00e8 mai nei vangeli, per Ges\u00f9, un segno di una punizione, di una colpa, di un peccato. Anche noi, forse, rischiamo qualche volta di pensare: Dio mi punisce? Al contrario siamo invitati ad essere sicuri che l'amore di Dio non punisce, ma perdona e salva, sempre chiama alla vita. Possiamo accogliere il suo amore o almeno lasciarci interrogare, ma possiamo anche indurire il cuore.", "preghfin": "Signore, che possiamo ritrovarti nell'esperienza aurorale della vita,\nnel lavoro nascosto e affascinante\ndel suo germogliare che ci supera,\nin ci\u00f2 che sta appena emergendo\ne che guardiamo senza certezza,\nin ci\u00f2 che non cerchiamo, ma che ci viene incontro.\nChe possiamo incontrarti di nuovo nell'imperativo\nche viene da tanti luoghi e ci dice:\n\u201cRicomincia\u201d.\n<i>(Jos\u00e9 Tolentino de Mendon\u00e7a)</i>"}