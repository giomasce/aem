{"day": 21, "month": 1, "year": 2024, "weekday": 7, "date_str": "domenica 21 gennaio 2024", "quotes": "Gio 3,1-5.10; Sal 24; 1Cor 7,29-31", "quote_vangelo": "secondo Marco (1,14-20)", "curatore": "Barbara Pandolfi", "prevangelo": "", "indications": "Sant'Agnese\nSalterio: terza settimana", "preghiniz": "O Spirito Santo,\nanima dell'anima mia, in te solo posso esclamare: Abb\u00e0, Padre.\nSei tu, o Spirito di Dio, che mi rendi capace di chiedere\ne mi suggerisci che cosa chiedere.\nO Spirito d'amore, suscita in me il desiderio\ndi camminare con Dio: solo tu lo puoi suscitare.\nO Spirito di santit\u00e0, tu scruti le profondit\u00e0 dell'anima nella quale abiti,\ne non sopporti in lei neppure le minime imperfezioni:\nbruciale in me, tutte, con il fuoco del tuo amore.\nO Spirito dolce e soave, orienta sempre pi\u00f9 la mia volont\u00e0 verso la tua,\nperch\u00e9 la possa conoscere chiaramente,\namare ardentemente\ne compiere efficacemente.\nAmen.\n<i>(San Bernardo)</i>", "vangelo": "Dopo che Giovanni fu arrestato, Ges\u00f9 and\u00f2 nella Galilea, proclamando il vangelo di Dio, e diceva: \u00abIl tempo \u00e8 compiuto e il regno di Dio \u00e8 vicino; convertitevi e credete nel Vangelo\u00bb.\nPassando lungo il mare di Galilea, vide Simone e Andrea, fratello di Simone, mentre gettavano le reti in mare; erano infatti pescatori. Ges\u00f9 disse loro: \u00abVenite dietro a me, vi far\u00f2 diventare pescatori di uomini\u00bb. E subito lasciarono le reti e lo seguirono.\nAndando un poco oltre, vide Giacomo, figlio di Zebed\u00e8o, e Giovanni suo fratello, mentre anch'essi nella barca riparavano le reti. E subito li chiam\u00f2. Ed essi lasciarono il loro padre Zebed\u00e8o nella barca con i garzoni e andarono dietro a lui.", "medita": "Ritorna in questa lettura domenicale, che la liturgia ci presenta, la missione iniziale di Ges\u00f9 in Galilea e la chiamata dei suoi primi discepoli sulle rive del lago, il mare di Galilea, che tanta importanza ha nella missione di Ges\u00f9. Come qualcuno ha sostenuto esiste una geografia della salvezza, una grazia dei luoghi e una importanza di certi riferimenti geografici.\nIl lago era al tempo di Ges\u00f9 un luogo pieno di vita, contornato da diversi villaggi verso i quali \u00e8 rivolto il primo annuncio di Ges\u00f9. Da questa zona provengono i primi discepoli e secondo le recenti scoperte anche Maria di M\u00e0gdala. Marco ci ha gi\u00e0 detto che in questo luogo e in questo tempo le folle seguono Ges\u00f9, accorrono a lui, lo cercano fino quasi a impedirgli di mangiare e riposare. \u00c8 un tempo di semina: Ges\u00f9 sparge abbondantemente la parola, indica che il tempo del Regno di Dio \u00e8 iniziato, compie i segni come evidenza della sua missione e identit\u00e0. Il suo invito alla conversione e alla fede sembra trovare accoglienza piena, anche se il vangelo di Marco non mancher\u00e0 di mostraci presto primi segni di opposizione.\nLa Galilea ancora oggi si presenta come una regione verdeggiante, il lago appare in tutta la sua bellezza e forza, le sue acque donano pesce e vita\u2026 \u00c8 il tempo degli inizi della missione di Ges\u00f9, una missione che sembra ottenere grandi risultati.\nLe barche, le reti, il lavoro dei marinai e dei pescatori, i legami familiari\u2026 tutto appare secondario, trascurabile di fronte alla Parola e alle speranze che questo Maestro suscita nei cuori di alcuni uomini, che iniziano a seguirlo senza indecisioni, senza timori. Il loro lavoro diventa paradigma di una chiamata diversa e ancora misteriosa, ma affascinante: essere pescatori di uomini.\n\u00c8 importante tornare alle origini, agli inizi.", "riflettere": "Quali sono stati gli inizi della nostra sequela del Signore? Quale \u00e8 stato il nostro lago, cio\u00e8 il luogo del nostro primo incontro con Lui? Quali immagini e parole portiamo nel cuore da qual tempo, da quel giorno? Cosa abbiamo sentito dentro di noi cos\u00ec importante e capace di muoverci?", "preghfin": "Adoriamo, o Cristo, il tuo corpo glorioso,\nnato dalla Vergine Maria;\nper noi hai voluto soffrire,\nper noi ti sei offerto vittima sulla croce\ne dal tuo fianco squarciato hai versato l'acqua\ne il sangue del nostro riscatto.\nSii nostro conforto nell'ultimo passaggio\ne accoglici benigno nella casa del Padre:\no Ges\u00f9 dolce, o Ges\u00f9 pio, o Ges\u00f9, Figlio di Maria."}