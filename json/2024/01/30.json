{"day": 30, "month": 1, "year": 2024, "weekday": 2, "date_str": "marted\u00ec 30 gennaio 2024", "quotes": "2Sam 18,9-10.14b.21a.24-25a.30-32;19,1-3; Sal 85", "quote_vangelo": "secondo Marco (5,21-43)", "curatore": "Barbara Pandolfi", "prevangelo": "", "indications": "", "preghiniz": "Passi il tuo Spirito, Signore, come la brezza primaverile che fa fiorire la vita e schiude l'amore;\npassi il tuo Spirito come l'uragano che scatena una forza sconosciuta\ne solleva le energie addormentate;\npassi il tuo Spirito sul nostro sguardo per portarlo verso orizzonti pi\u00f9 lontani e pi\u00f9 vasti; [\u2026]\nPassi e rimanga in tutta la nostra vita. Amen.\n<i>(Giovanni Vannucci)</i>", "vangelo": "In quel tempo, essendo Ges\u00f9 passato di nuovo in barca all'altra riva, gli si radun\u00f2 attorno molta folla ed egli stava lungo il mare. E venne uno dei capi della sinagoga, di nome Gi\u00e0iro, il quale, come lo vide, gli si gett\u00f2 ai piedi e lo supplic\u00f2 con insistenza: \u00abLa mia figlioletta sta morendo: vieni a imporle le mani, perch\u00e9 sia salvata e viva\u00bb. And\u00f2 con lui. Molta folla lo seguiva e gli si stringeva intorno.\nOra una donna, che aveva perdite di sangue da dodici anni e aveva molto sofferto per opera di molti medici, spendendo tutti i suoi averi senza alcun vantaggio, anzi piuttosto peggiorando, udito parlare di Ges\u00f9, venne tra la folla e da dietro tocc\u00f2 il suo mantello. Diceva infatti: \u00abSe riuscir\u00f2 anche solo a toccare le sue vesti, sar\u00f2 salvata\u00bb. E subito le si ferm\u00f2 il flusso di sangue e sent\u00ec nel suo corpo che era guarita dal male.\nE subito Ges\u00f9, essendosi reso conto della forza che era uscita da lui, si volt\u00f2 alla folla dicendo: \u00abChi ha toccato le mie vesti?\u00bb. I suoi discepoli gli dissero: \u00abTu vedi la folla che si stringe intorno a te e dici: \u201cChi mi ha toccato?\u201d\u00bb. Egli guardava attorno, per vedere colei che aveva fatto questo. E la donna, impaurita e tremante, sapendo ci\u00f2 che le era accaduto, venne, gli si gett\u00f2 davanti e gli disse tutta la verit\u00e0. Ed egli le disse: \u00abFiglia, la tua fede ti ha salvata. Va' in pace e sii guarita dal tuo male\u00bb.\nStava ancora parlando, quando dalla casa del capo della sinagoga vennero a dire: \u00abTua figlia \u00e8 morta. Perch\u00e9 disturbi ancora il Maestro?\u00bb. Ma Ges\u00f9, udito quanto dicevano, disse al capo della sinagoga: \u00abNon temere, soltanto abbi fede!\u00bb.  E non permise a nessuno di seguirlo, fuorch\u00e9 a Pietro, Giacomo e Giovanni, fratello di Giacomo.\nGiunsero alla casa del capo della sinagoga ed egli vide trambusto e gente che piangeva e urlava forte. Entrato, disse loro: \u00abPerch\u00e9 vi agitate e piangete? La bambina non \u00e8 morta, ma dorme\u00bb. E lo deridevano. Ma egli, cacciati tutti fuori, prese con s\u00e9 il padre e la madre della bambina e quelli che erano con lui ed entr\u00f2 dove era la bambina. Prese la mano della bambina e le disse: \u00abTalit\u00e0 kum\u00bb, che significa: \u00abFanciulla, io ti dico: \u00e0lzati!\u00bb. E subito la fanciulla si alz\u00f2 e camminava; aveva infatti dodici anni. Essi furono presi da grande stupore. E raccomand\u00f2 loro con insistenza che nessuno venisse a saperlo e disse di darle da mangiare.", "medita": "Siamo ancora lungo le rive del lago, luogo dei primi tempi della missione di Ges\u00f9. In questo passo evangelico Ges\u00f9 incontra due donne, ambedue in fin di vita: la prima \u00e8 una ragazzina figlia di un uomo illustre, il capo della sinagoga del luogo; la seconda una donna vicina alla morte e impura per le continue perdite di sangue che da anni la tormentano. \u00c8 scritto, infatti, nel libro del Levitico: \u00abLa donna che ha un flusso di sangue per molti giorni, o che lo abbia pi\u00f9 del normale, sar\u00e0 impura per tutto il tempo del flusso\u00bb (15, 25). Le unisce, inoltre, il numero dodici: dodici anni di dolore e sofferenza per la donna emoroissa e dodici anni di et\u00e0 per la bambina figlia di Giairo. Un numero non casuale.\nDue donne, due espressioni di fede diverse. Nel primo caso \u00e8 il padre che chiede per la sua figlioletta, che sta morendo, la salvezza. Lo fa apertamente, mentre la folla lo accompagna e lo sostiene. Nel secondo caso una donna che di nascosto cerca di toccare il Signore, certa che in questo modo potr\u00e0 guarire. Un gesto audace, vista la sua impurit\u00e0, ma anche pieno di una fiducia sorprendente. Solo il Signore si accorge di lei. Eppure anche questa donna sar\u00e0 invitata a uscire allo scoperto. Non deve vergognarsi della sua infermit\u00e0, non deve temere niente da questo Maestro che supera ogni limite imposto dalle leggi di purit\u00e0.\nGes\u00f9 lo mostrer\u00e0 di nuovo subito dopo prendendo per mano la figlia di Giairo ormai morta. Per ambedue ha gesti di tenerezza, chiamando \u201cfiglia\u201d la donna con le perdite di sangue e preoccupandosi di dare da mangiare alla bambina restituita ai suoi genitori. Ben oltre la guarigione fisica. Per la loro fede.", "riflettere": "Qualche volte anche noi forse siamo tentati di vergognarci delle nostre malattie e infermit\u00e0. Eppure non c'\u00e8 niente di cui temere. Cos\u00ec come non c'\u00e8 niente che dovrebbe trattenerci dal farci prossimi a colui o colei che soffre. Chi sta soffrendo vicino a noi? Riusciamo a vederlo con occhi di tenerezza?", "preghfin": "A tutti i cercatori del tuo volto, mostrati, Signore;\na tutti i pellegrini dell'assoluto, vieni incontro, Signore;\ncon quanti si mettono in cammino e non sanno dove andare cammina, Signore;\naffiancati e cammina con tutti i disperati sulle strade di Emmaus;\ne non offenderti se essi non sanno che sei tu ad andare con loro,\ntu che li rendi inquieti e incendi i loro cuori;\nnon sanno che ti portano dentro:\ncon loro fermati poich\u00e9 si fa sera e la notte \u00e8 buia e lunga, Signore.\n<i>(Davide Maria Turoldo)</i>"}