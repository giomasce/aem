{"day": 1, "month": 2, "year": 2024, "weekday": 4, "date_str": "gioved\u00ec 1 febbraio 2024", "quotes": "1Re 2,1-4.10-12; 1Cr 29,10-12", "quote_vangelo": "secondo Marco (6,7-13)", "curatore": "Cristina e Marzio Daddi, Giovanni Mascellani", "prevangelo": "Il commento di oggi \u00e8 proposto dal Centro Diocesano per le Vocazioni di Pisa", "indications": "Tempo ordinario\nSalterio: quarta settimana", "preghiniz": "Dio di bont\u00e0 e di misericordia,\nche ci chiedi di collaborare alla tua opera di salvezza,\nmanda numerosi e santi operai per la tua vigna,\nperch\u00e9 alla tua Chiesa non manchino mai annunciatori coraggiosi del Vangelo,\nsacerdoti che ti offrano anche con la vita il sacrificio dell'Eucarestia\ne che, quali segni splendenti di Cristo buon pastore,\nguidino il tuo popolo sulle strade della carit\u00e0.\nManda il tuo Spirito Santo a rinfrancare il cuore dei giovani,\nperch\u00e9 abbiano il coraggio di dirti s\u00ec quando li chiami al servizio dei fratelli,\nla perseveranza nel seguire Ges\u00f9 anche sulla via della croce\ne la gioia grande di essere nel mondo testimoni del tuo amore.\nO Maria, Madre dei sacerdoti, dona a tutti i membri della Chiesa pisana\nla tua stessa fedelt\u00e0 per testimoniare a tutti\nla gioia che nasce dall'incontro con Cristo che vive e regna nei secoli in eterno. Amen.\n<i>(Giovanni Paolo Benotto)</i>", "vangelo": "In quel tempo, Ges\u00f9 chiam\u00f2 a s\u00e9 i Dodici e prese a mandarli a due a due e dava loro potere sugli spiriti impuri. E ordin\u00f2 loro di non prendere per il viaggio nient'altro che un bastone: n\u00e9 pane, n\u00e9 sacca, n\u00e9 denaro nella cintura; ma di calzare sandali e di non portare due tuniche.\nE diceva loro: \u00abDovunque entriate in una casa, rimanetevi finch\u00e9 non sarete partiti di l\u00ec. Se in qualche luogo non vi accogliessero e non vi ascoltassero, andatevene e scuotete la polvere sotto i vostri piedi come testimonianza per loro\u00bb.\nEd essi, partiti, proclamarono che la gente si convertisse, scacciavano molti dem\u00f2ni, ungevano con olio molti infermi e li guarivano.", "medita": "Da questo momento non solo Ges\u00f9, bens\u00ec tutto il gruppo, annuncia la Buona Novella di Dio alla gente. Se la predicazione di Ges\u00f9 causava conflitto, molto di pi\u00f9 ora questo succede con la predicazione di tutto il gruppo.\nNel brano di Marco vengono descritte le raccomandazioni del Signore sullo stile che la missione deve avere. Da un lato i discepoli devono andare con totale disponibilit\u00e0, per incontrare la gente, senza preoccupazione di guadagno o di sopravvivenza. Devono cercare chi \u00e8 malato e liberarlo, consolarlo con l'olio, risanarne le ferite e le piaghe del cuore. Ma dall'altro lato devono anche evitare di accettare qualsiasi ipocrisia, il buonismo senza responsabilit\u00e0. Accanto alla carit\u00e0 e premura per le sofferenze, devono anche avere il coraggio di smascherare le ipocrisie, di reagire alle chiusure, di accettare la sconfitta personale. Devono andarsene, senza rimpianti n\u00e9 debolezze, da l\u00e0 dove l'accoglienza non c'\u00e8, dove il rifiuto o l'ipocrisia rendono sterile l'annuncio e la testimonianza. Un compito sicuramente non facile.\nI discepoli vanno a due a due, nessuno parte da solo, perch\u00e9 l'evangelizzazione \u00e8 una missione comunitaria e porta frutti solo se fatta in comunione con la Chiesa, coi fratelli. Ogni vero annuncio nasce dal confronto: insieme, si arriva prima, si opera meglio e non si corre il rischio di portare le proprie idee al posto di quelle di Ges\u00f9. Oggi \u00e8 la Chiesa che ci manda e ci accompagna. Anche noi quindi siamo chiamati ad andare in semplicit\u00e0, in povert\u00e0, senza bagagli troppo pesanti. Liberi per amore, vuoti per lasciarsi riempire, ricchi solo di Lui. \u201cNon prendete nulla per il viaggio, oltre al bastone\u201d. Cio\u00e8, appoggiamoci a Lui, il resto pu\u00f2 essere utile, se c'\u00e8, ma non \u00e8 necessario. Quanto ci sbagliamo pensando di poter richiamare la gente al Vangelo usando solo i mezzi umani. Ci\u00f2 che conta pi\u00f9 di tutto \u00e8 avere Ges\u00f9 nel cuore. Conoscerlo, amarlo, volerlo servire, volergli assomigliare, contare sulla sua forza e non sulla nostra capacit\u00e0.", "riflettere": "Anche oggi Ges\u00f9 ci invia nei luoghi del nostro lavoro, del nostro studio e dentro ogni quotidianit\u00e0 per rendergli testimonianza con l'esercizio della carit\u00e0. \u00c8 il compito assegnato a ogni battezzato. Ne siamo consapevoli?", "preghfin": "Oh, Padre, che da sempre, prima che noi nascessimo,\nhai pensato per ciascuno di noi la sua vocazione,\nsostieni, illumina e incoraggia i tuoi figli\nda Te chiamati alla vita consacrata,\naffinch\u00e9, avendo come modello Ges\u00f9,\nimbocchino con decisione e risolutezza questo cammino di santit\u00e0\nnel servizio ai fratelli per la redenzione del mondo."}