{"day": 29, "month": 2, "year": 2024, "weekday": 4, "date_str": "gioved\u00ec 29 febbraio 2024", "quotes": "Ger 17,5-10; Sal 1", "quote_vangelo": "secondo Luca (16,19-31)", "curatore": "Cristina e Marzio Daddi, Giovanni Mascellani", "prevangelo": "", "indications": "", "preghiniz": "Beato l'uomo che non entra nel consiglio dei malvagi,\nnon resta nella via dei peccatori\ne non siede in compagnia degli arroganti,\nma nella legge del Signore trova la sua gioia,\nla sua legge medita giorno e notte.\n\u00c8 come albero piantato lungo corsi d'acqua,\nche d\u00e0 frutto a suo tempo:\nle sue foglie non appassiscono\ne tutto quello che fa, riesce bene.\nNon cos\u00ec, non cos\u00ec i malvagi,\nma come pula che il vento disperde;\npoich\u00e9 il Signore veglia sul cammino dei giusti,\nmentre la via dei malvagi va in rovina.\n<i>(Salmo 1)</i>", "vangelo": "In quel tempo, Ges\u00f9 disse ai farisei: \u00abC'era un uomo ricco, che indossava vestiti di porpora e di lino finissimo, e ogni giorno si dava a lauti banchetti. Un povero, di nome Lazzaro, stava alla sua porta, coperto di piaghe, bramoso di sfamarsi con quello che cadeva dalla tavola del ricco; ma erano i cani che venivano a leccare le sue piaghe.\nUn giorno il povero mor\u00ec e fu portato dagli angeli accanto ad Abramo. Mor\u00ec anche il ricco e fu sepolto. Stando negli inferi fra i tormenti, alz\u00f2 gli occhi e vide di lontano Abramo, e Lazzaro accanto a lui.\nAllora gridando disse: \u201cPadre Abramo, abbi piet\u00e0 di me e manda Lazzaro a intingere nell'acqua la punta del dito e a bagnarmi la lingua, perch\u00e9 soffro terribilmente in questa fiamma\u201d.\nMa Abramo rispose: \u201cFiglio, ric\u00f2rdati che, nella vita, tu hai ricevuto i tuoi beni, e Lazzaro i suoi mali; ma ora in questo modo lui \u00e8 consolato, tu invece sei in mezzo ai tormenti. Per di pi\u00f9, tra noi e voi \u00e8 stato fissato un grande abisso: coloro che di qui vogliono passare da voi, non possono, n\u00e9 di l\u00ec possono giungere fino a noi\u201d.\nE quello replic\u00f2: \u201cAllora, padre, ti prego di mandare Lazzaro a casa di mio padre, perch\u00e9 ho cinque fratelli. Li ammonisca severamente, perch\u00e9 non vengano anch'essi in questo luogo di tormento\u201d.\nMa Abramo rispose: \u201cHanno Mos\u00e8 e i Profeti; ascoltino loro\u201d. E lui replic\u00f2: \u201cNo, padre Abramo, ma se dai morti qualcuno andr\u00e0 da loro, si convertiranno\u201d.\nAbramo rispose: \u201cSe non ascoltano Mos\u00e8 e i Profeti, non saranno persuasi neanche se uno risorgesse dai morti\u201d\u00bb.", "medita": "Il problema di questo ricco senza nome non \u00e8 quello di essere propriamente cattivo. La parabola che abbiamo letto non ci riporta alcun suo gesto malvagio; anzi, possiamo pure riscontrare una certa sollecitudine nei confronti dei fratelli perch\u00e9 non condividano la sua stessa fine. Il difetto che lo condanna \u00e8 piuttosto quello di essere molto centrato su se stesso: durante la vita pensa solo ai suoi vestiti e banchetti; solo dopo la morte \u201calza gli occhi\u201d e si accorge dell'esistenza di Lazzaro, che comunque considera non pi\u00f9 di un servitore che dovrebbe preoccuparsi di portargli dell'acqua o ammonire i fratelli ancora in vita. N\u00e9 in morte n\u00e9 in vita si rivolge direttamente a Lazzaro, neanche per chiedergli perdono.\nNon crediamo quindi che il giudizio morale sulla nostra vita sia tanto legato al compiere atti in s\u00e9 malvagi. Chiediamoci piuttosto se ci stiamo guardando intorno per vedere di cosa hanno bisogno i nostri fratelli accanto a noi; se nei confronti di questi fratelli usiamo la \u201cmisura buona, pigiata, colma e traboccante\u201d su cui meditavamo luned\u00ec, oppure se non stiamo lasciando loro neanche le briciole che cadono dalla nostra tavola.\nIl dramma dell'uomo e della donna che guardano solo se stessi \u00e8 che non c'\u00e8 modo di fare capire loro il pasticcio nel quale si stanno cacciando. L'unico modo per ammonire qualcuno \u00e8 mandargli una persona a parlargli; ma se questo qualcuno \u00e8 cos\u00ec concentrato su se stesso da non vedere nessun altro al mondo, non c'\u00e8 profeta o messia risorto che tenga.", "riflettere": "Non c'\u00e8 peggior sordo di quello che non vuol sentire, dice il proverbio. Per cui, invece di lamentarci con il Signore perch\u00e9 non ci manda i profeti giusti ed i messia giusti, chiediamoci se noi stiamo ascoltando quelli che ci sono stati mandati. Dio arriva a noi sia tramite la Parola che tramite altri uomini: teniamo le antenne ben drizzate e ricettive su entrambi i fronti!", "preghfin": "Maria, mamma del cielo,\nsiamo fiduciosi che i tuoi occhi materni\nsono sempre attenti a noi e alle nostre necessit\u00e0:\nti preghiamo, dacci una salutare tirata d'orecchi\nogni volta che noi ci dimentichiamo dei fratelli,\nperch\u00e9 la nostra cecit\u00e0 e sordit\u00e0\nnon ci porti \u201cnegli inferi fra i tormenti\u201d\ncome il ricco senza nome di oggi."}