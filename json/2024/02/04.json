{"day": 4, "month": 2, "year": 2024, "weekday": 7, "date_str": "domenica 4 febbraio 2024", "quotes": "Gb 7,1-4.6-7; Sal 146; 1Cor 9,16-19.22-23", "quote_vangelo": "secondo Marco (1,29-39)", "curatore": "Cristina e Marzio Daddi, Giovanni Mascellani", "prevangelo": "", "indications": "Salterio: prima settimana", "preghiniz": "\u00c8 bello cantare inni al nostro Dio,\n\u00e8 dolce innalzare la lode.\nIl Signore ricostruisce Gerusalemme,\nraduna i dispersi d'Israele.\nRisana i cuori affranti\ne fascia le loro ferite.\nEgli conta il numero delle stelle\ne chiama ciascuna per nome.\nGrande \u00e8 il Signore nostro,\ngrande nella sua potenza;\nla sua sapienza non si pu\u00f2 calcolare.\nIl Signore sostiene i poveri,\nma abbassa fino a terra i malvagi.", "vangelo": "In quel tempo, Ges\u00f9, uscito dalla sinagoga, subito and\u00f2 nella casa di Simone e Andrea, in compagnia di Giacomo e Giovanni. La suocera di Simone era a letto con la febbre e subito gli parlarono di lei. Egli si avvicin\u00f2 e la fece alzare prendendola per mano; la febbre la lasci\u00f2 ed ella li serviva.\nVenuta la sera, dopo il tramonto del sole, gli portavano tutti i malati e gli indemoniati. Tutta la citt\u00e0 era riunita davanti alla porta. Guar\u00ec molti che erano affetti da varie malattie e scacci\u00f2 molti dem\u00f2ni; ma non permetteva ai dem\u00f2ni di parlare, perch\u00e9 lo conoscevano.\nAl mattino presto si alz\u00f2 quando ancora era buio e, uscito, si ritir\u00f2 in un luogo deserto, e l\u00e0 pregava. Ma Simone e quelli che erano con lui si misero sulle sue tracce. Lo trovarono e gli dissero: \u00abTutti ti cercano!\u00bb. Egli disse loro: \u00abAndiamocene altrove, nei villaggi vicini, perch\u00e9 io predichi anche l\u00e0; per questo infatti sono venuto!\u00bb.\nE and\u00f2 per tutta la Galilea, predicando nelle loro sinagoghe e scacciando i dem\u00f2ni.", "medita": "Questa giornata di Ges\u00f9 \u00e8 riassumibile in tre parole: curare, pregare, predicare. La suocera di Pietro giace malata e i discepoli sono per\u00f2 potenti nell'intercessione e parlano di lei a Ges\u00f9. Quando ci sentiamo impotenti, non dimentichiamo la potenza della preghiera d'intercessione, dove presentiamo a Ges\u00f9 i bisogni degli altri. Ges\u00f9 subito si fa vicino a questa donna sofferente, e con tanta tenerezza la prende per mano: come a dire \u201cnon sei pi\u00f9 sola\u201d, come un genitore a dare fiducia al bimbo. Chi soffre chiede questo: di non essere abbandonato da chi gli vuole bene, di non essere lasciato solo. Vediamo tutta la potenza vittoriosa di Ges\u00f9 contro ogni tipo di male, che fa l'uomo incapace di amare e servire. San Girolamo ha detto: \u00abQuando sono colto dall'ira, ho la febbre; anzi, ogni vizio \u00e8 febbre\u00bb. Tutti siamo malati e febbricitanti, \u00e8 Lui il solo capace di guarire le malattie pi\u00f9 profonde della nostra anima; e la Sua misericordia realmente distrugge il male.\nGes\u00f9 rialza, risuscita a vita nuova questa donna, restituendola alla bellezza del poter fare qualcosa per gli altri: infatti si mise a servirli. Questo servire non esprime un moto di cortesia, ma \u00e8 il servizio a Ges\u00f9 e ai fratelli: \u00e8 uno stile di vita orientato a cercare il bene e la felicit\u00e0 degli altri. L'incontro con l'Amore di Dio ci guarisce da tutte le paralisi interiori, e ci fa riscoprire la vita nella sua verit\u00e0: la vita \u00e8 un dono che va donato, una meravigliosa missione d'amore da realizzare. Chi si dona, chi accoglie ogni giorno come un dono, si impegna per il bene vive felice.\nNella scena successiva siamo al termine del giorno del riposo, il sabato ebraico. Tanti malati accorrono dal Signore. Ges\u00f9 non si risparmia per nessuno: lo vediamo pieno di tenerezza e compassione per ogni sofferenza. Malati da sanare, poveri da liberare, folle disorientate alle quali insegnare, eternit\u00e0 da donare: ecco la missione di Ges\u00f9. Ed ecco la missione della Chiesa, di ciascuno di noi: attirare anime al Signore.\nE infine vediamo Ges\u00f9 che si ritira e se ne va a pregare. Questo \u00e8 il suo segreto: il suo rapporto con il Padre, la sua vita interiore, la preghiera. Quello della preghiera \u00e8 uno spazio e un tempo fondamentale per dare respiro all'anima, per liberare le sorgenti della vita, spesso intasate dalla frenesia quotidiana.\nPietro cerca Ges\u00f9 e gli dice: guarda che tutti ti cercano, vieni a guarirne altri! Ma Ges\u00f9 deve andare oltre, deve proseguire e predicare anche in altre citt\u00e0 che Dio \u00e8 vicino, con amore e guarisce la vita. Ges\u00f9 non si ferma in un solo luogo; \u00e8 venuto per tutti. Le guarigioni fisiche sono segno di una guarigione pi\u00f9 profonda e totale che il Signore \u00e8 venuto a portare: la salvezza eterna. Anche noi siamo chiamati a non rinchiuderci nelle nostre chiese ma ad uscire, ad andare incontro a tutti, sentendo l'urgenza nel cuore di annunziare a tutti che solo in Ges\u00f9 c'\u00e8 la salvezza!", "riflettere": "Impegniamoci concordi a combattere le cause profonde della povert\u00e0, delle violenze, degli odi e delle discriminazioni.", "preghfin": "Signore, tu ti sei fatto uomo e hai preso su di te le nostre infermit\u00e0.\nSii il nostro sostegno e la nostra forza nel momento del dolore\ne rendici sensibili alle sofferenze di tanti nostri fratelli.\nTu che vivi e regni nei secoli dei secoli."}