{"day": 22, "month": 2, "year": 2024, "weekday": 4, "date_str": "gioved\u00ec 22 febbraio 2024", "quotes": "1Pt 5,1-4; Sal 22", "quote_vangelo": "secondo Matteo (16,13-19)", "curatore": "Cristina e Marzio Daddi, Giovanni Mascellani", "prevangelo": "", "indications": "Cattedra di San Pietro", "preghiniz": "Su pascoli erbosi mi fa riposare,\nad acque tranquille mi conduce.\nRinfranca l'anima mia,\nmi guida per il giusto cammino\na motivo del suo nome.\nAnche se vado per una valle oscura,\nnon temo alcun male, perch\u00e9 tu sei con me.\nIl tuo bastone e il tuo vincastro\nmi danno sicurezza.\nDavanti a me tu prepari una mensa\nsotto gli occhi dei miei nemici.\nUngi di olio il mio capo;\nil mio calice trabocca.\nS\u00ec, bont\u00e0 e fedelt\u00e0 mi saranno compagne\ntutti i giorni della mia vita,\nabiter\u00f2 ancora nella casa del Signore\nper lunghi giorni.", "vangelo": "In quel tempo, Ges\u00f9, giunto nella regione di Cesar\u00e8a di Filippo, domand\u00f2 ai suoi discepoli: \u00abLa gente, chi dice che sia il Figlio dell'uomo?\u00bb. Risposero: \u00abAlcuni dicono Giovanni il Battista, altri El\u00eca, altri Gerem\u00eca o qualcuno dei profeti\u00bb.\nDisse loro: \u00abMa voi, chi dite che io sia?\u00bb. Rispose Simon Pietro: \u00abTu sei il Cristo, il Figlio del Dio vivente\u00bb.\nE Ges\u00f9 gli disse: \u00abBeato sei tu, Simone, figlio di Giona, perch\u00e9 n\u00e9 carne n\u00e9 sangue te lo hanno rivelato, ma il Padre mio che \u00e8 nei cieli. E io a te dico: tu sei Pietro e su questa pietra edificher\u00f2 la mia Chiesa e le potenze degli inferi non prevarranno su di essa. A te dar\u00f2 le chiavi del regno dei cieli: tutto ci\u00f2 che legherai sulla terra sar\u00e0 legato nei cieli, e tutto ci\u00f2 che scioglierai sulla terra sar\u00e0 sciolto nei cieli\u00bb.", "medita": "Ges\u00f9 ci chiede: \u201cChi sono io per te?\u201d. La risposta di Pietro costituisce il centro della fede cristiana, perch\u00e9 riconosce in Ges\u00f9 il Cristo, cio\u00e8 colui che tutta la storia desidera, colui che \u00e8 l'oggetto della promessa fatta da Dio all'uomo, \u00e8 l'atteso, il Salvatore. E poi qualcosa ancora di pi\u00f9 grande, di inatteso: il Figlio di Dio, il Signore; \u00e8 il mio Signore, il mio Dio. Il cristianesimo non \u00e8 una dottrina, n\u00e9 tanto meno un'ideologia: \u00e8 l'amore per il Signore Ges\u00f9, per la persona concreta di Ges\u00f9, che \u00e8 il mio Signore. Le mie idee me le faccio e me le modifico come voglio; la persona non la manipolo, non ne faccio quel che voglio, \u00e8 oggetto di relazione, che \u00e8 ben diverso. Quindi ascolto, rispondo: \u00e8 dialogo. Questo brano ci aiuta a entrare proprio nel cuore della nostra fede; sia sulle modalit\u00e0 della fede (lasciarsi interrogare dal Signore), sia sul contenuto della fede (chi \u00e8 il Signore per me?).\nIl punto determinante nel nostro rapporto con Dio \u00e8 quando smetto di fargli domande, di metterlo in discussione e accetto che \u00e8 Lui che mi mette in discussione e mi fa domande. Allora, la mia vita cambia, entro in relazione vera con Lui; altrimenti sono sempre in relazione con le mie idee su di Lui, pi\u00f9 o meno belle e pi\u00f9 o meno eleganti, ma non sono mai Lui. Il coraggio di qualunque relazione, sia con le persone che con Dio, \u00e8 porsi di fronte all'altro, senza nessuna domanda, e ascoltare quello che mi vuol dire, la sua domanda per me.\nIl vero problema della fede \u00e8 ascoltare Dio e rispondere a lui: in questo modo diventiamo responsabili, abili a rispondere, capaci di rispondere; diventiamo suoi interlocutori, che \u00e8 il fondamento della fede; diventiamo suoi partner e iniziamo a crescere. La fede \u00e8 questo dialogo con Dio dove lui interroga e io rispondo, e la risposta diventa la mia vita. Siccome ogni domanda contiene gi\u00e0 la risposta, se Lui mi interroga la mia risposta sar\u00e0 trascendente, perch\u00e9 io mi trasformer\u00f2 nel dialogo con Lui. Se io interrogo il Signore sar\u00f2 io a ridurre Lui negli schemi della mia intelligenza: non sar\u00e0 mai Lui, saranno le mie idee su di Lui. L'essenza della fede \u00e8 lasciarsi mettere in discussione da quel che ho sentito e capito, non \u00e8 porre domande a Dio. Dio \u00e8 mistero, Dio \u00e8 domanda e io sono ascolto e dopo risposta e dialogo.", "riflettere": "Amiamo e partecipiamo all'edificazione della santa Chiesa perch\u00e9 trovi sempre nel successore di Pietro colui che d\u00e0 voce alla fede in Cristo, Figlio del Dio vivente.", "preghfin": "Padre, che hai voluto che Pietro avesse stabilmente\nun successore nella missione ricevuta da Cristo,\naccogli ora la nostra preghiera:\nguida la tua Chiesa con la santit\u00e0, la fede e la saggezza\ndi coloro che tu hai scelto come pastori del tuo popolo."}